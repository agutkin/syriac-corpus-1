#Syriac manuscript transliteration, The Khuzistan Chronicle, c. CE 660-670
#Source: I. Guidi, Chronica Minora I, 15-39.

Page 15

ܫܪ̈ܒܐ ܡܕܡ ܡܢ ܩܠܣ̈ܣܛܝܼܩܐ ܗܢܘ ܕܝܢ ܬܫ̈ܥܝܬܐ ܥܕܬܢܝ̈ܬܐ ܘܕܩܘܣܛܡܘ̈ܣܛܝܼܩܐ ܗܢܘ ܕܝܢ ܬܫܥܝ̈ܬܐ  ܥܠܡܢܝ̈ܬܐ ܕܡܢ ܡܘܬܗ ܕܗܘܪܡܝܼܙܕ ܒܪ ܟܘܣܪܘ܆ ܘܥܕܡܐ ܠܫܘܠܡ ܡܠܟܘܬܗܘܢ ܕܦܪ̈ܣܝܐ.

ܗܘܪܡܝܙܕ ܐܡܠܟ ܬܪ̈ܬܼܥܣܪ̈ܐ ܫܢܝ̈ܢ. ܘܐܩܫܝ ܢܝܪܐ ܥܪ ܪܘܪ̈ܒܢܘܗܝ܆ ܘܥܠ ܥܠܡܐ ܟܠܗ. ܘܚܕ ܡܢ ܪ̈ܒܝ ܚܝܠ̈ܘܬܗ ܕܐܫܬܕܪ ܡܢ ܗ ܠܬܪܥܐ ܕܛܘܪ̈ܟܝܐܼ. ܡܪܕ ܥܠܘܗܝ. ܘܫܡܗ ܘܪܗܪܢ ܪܙܝܩܝܐ. ܘܟܢܫ ܚܝܠܘ̈ܬܐ ܣܓܗܝܐܐ ܘܐܬܛܝܒ ܠܩܪܒܐ ܕܥܡ ܡܠܟܐ. ܟܕ ܕܝܢ ܫܡܼܥܘ ܪܘܪ̈ܒܢܐ ܕܒܬܪܥܐ ܕܡܠܟܘܬܐ: ܕܐܦ ܗܼܢܘܢ ܣܿܢܝܢ ܗܘܼܘ ܠܗ ܠܗܘܪܡܝܙܕ: ܥܠ ܡܪܕܗ ܕܘܪܗܪܢ܆ ܐܬܪܙܙܘ ܥܡ ܚܕ̈ܕܐܼ ܘܐܩܝܡܼܘ ܠܗܘܪܡܝܙܕ ܡܼܢ ܟܘܪܣܝܗ. ܘܐܦ ܠܥܝܢܘ̈ܗܝ ܥܿܘܪܘ ܐܢܝ̈ܢ. ܘܐܘܬܒܘ ܒܕܘܟܬܗܼ ܠܟܘܣܪܘ ܒܪܗ. ܟܕ ܡܛܝ ܫܡܥܐ ܠܘܪܗܪܢ܆ ܐܬܚܡܬܼ ܛܒܼ ܠܘ ܥܠ ܕܪܚܿܡ ܗܘܼܐ ܠܗܘܪܡܝܙܕ. ܐܠܐ ܥܠ ܕܠܘ ܗܘܼ ܣܥܪܗܿ ܠܨܒܘܬܐ. ܘܛܝܒ ܚܝܠܘ̈ܬܗ ܘܐܬܥܬܕ ܠܩܪܒܐ ܥܡ ܟܘܣܪܘ. ܘܐܫܩܠ ܘܐܬܐ ܥܠ ܟܘܣܪܘ. ܘܒܝܕ ܕܚܼܙܐ ܟܘܣܪܘ ܕܥܫܢ ܓܒܐ ܕܘܪܗܪܢ ܡܼܢ ܕܝܠܗܼ. ܥܪܩ ܡܼܢ ܩܕܡܘܗܝ ܘܐܚܝܪ ܚܐܦܗ ܒܐܘܪܚܐ ܬܝܡܢܝܬܐ. ܗܿܢܘ ܕܝܢ ܥܠ ܦܝܪܘܙ ܫܒܘܪ ܘܥܢܬ ܘܗܝܬ ܘܩܪܩܣܝܘܢ܆ ܘܐܙܠܼ ܐܚܕ ܓܘܣܐ ܒܡܘܪܝܩܐ ܩܣܪ ܕܪ̈ܗܘܡܝܐ. ܘܒܝܕ ܕܗܘܬ ܡܐܙܠܬܗ ܒܥܪܘܩܝܐܼ. ܦܫ ܡܪܝ ܝܫܘܥܝܗܼܒ ܩܬܘܠܝܩܐ ܡܼܢ ܗܿܝ ܕܢܚܙܘܩ ܥܡܗ. ܘܐܦ ܗܘ ܡܘܪܝܩܐ ܣܿܓܝ ܥܕܠܗ ܠܟܘܣܪܘ: ܒܗܿܝ ܕܠܐ ܐܬܠܘܝ ܡܼܢ ܦܛܪܝܕܟܝܣ ܕܡܠܟܘܬܗ.

Page 16

ܘܝܬܝܪܐܝܬܼ ܒܗܿܝ ܕܓܒܪܐ ܗܘܼܐ ܡܪܝ ܝܫܘܥܝܗܒ ܐܪܙܢܝܐ ܚܟܝܡܐܼ ܘܡܗܝܪܐ. ܘܣܓܝ ܣܢܐܬܐ ܩܢܼܐ ܟܘܣܪܘ ܠܘܩܒܠ ܩܬܘܠܝܩܐ: ܒܗܿܝ ܕܠܐ ܐܙܼܠ ܥܡܗ. ܘܕܬܪ̈ܬܝܢ. ܒܗܿܝ ܕܟܕ ܫܡܼܥ ܕܝܗܼܒ ܠܗ ܡܘܪܝܩܐ ܚܝܠܘ̈ܬܐ ܘܢܦܼܩ ܠܡܐܬܐ. ܠܐ ܐܩܒܠܗ ܒܐܘܪܚܐ. ܗܼܘ ܕܝܢ ܩܬܘܠܝܩܐ ܒܗܿܝ ܕܩܢܛ ܗܘܼܐ ܒܝܫܘܬܗ ܕܘܕܗܪܢ: ܕܢܘܒܕ ܥܕܬܐ ܘܢܥܝܪ ܪܕܘܦܝܐ ܥܠ ܟܪ̈ܣܛܝܢܐܼ. ܦܫ ܡܼܢ ܗܿܝ ܕܢܩܒܠܗ ܠܡܠܟܐ. ܡܘܪܝܩܐ ܝܗܼܒ ܠܟܘܣܪܘ ܚܝܠܘ̈ܬܐ ܣܓܝ̈ܐܐ ܘܐܫܩܼܠܘ ܠܡܕܢܚܐܼ. ܘܟܕ ܫܡܼܥ ܘܪܗܪܢܼ. ܐܫܩܠ ܡܼܢ ܡܚܘ̈ܙܐ ܥܡ ܚܝܠܘ̈ܬܗܼ. ܘܥܪܩ ܠܐܕܘܪܒܝܓܢ. ܘܐܩܒܠܗ ܟܘܣܪܘ ܒܝܚܠܘ̈ܬܐ ܕܦܪ̈ܣܝܐ ܘܕܪ̈ܗܘܡܝܐ ܘܫܩܼܠܘ ܪ̈ܗܘܡܝܐ ܙܟܪܘܬܐܼ. ܘܐܬܚܝܒܬܼ ܓܘܕܗ ܕܘܪܗܪܢ ܘܗܦܼܟ ܟܘܣܪܘ ܒܚܕܘܬܐ ܪܒܬܐܼ. ܡܬܐܡܪܐ ܓܝܪ ܕܡܬܚܙܝܐ ܗܘܬܼ ܠܗ ܠܟܘܣܪܘ ܕܡܘܬܐ ܕܓܒܪܐ ܣܒܐ: ܟܕ ܠܒܝܟ ܒܦܓܘܕܬܐ ܕܣܘܣܝܗ ܘܥܿܐܠ ܠܩܪܒܐ. ܗܿܝ ܕܟܕ ܗܦܼܟ ܡܼܢ ܩܪܒܐ ܘܬܢܝܗܿ ܠܫܪܝܢ ܐܢܬܬܗܼ ܐܡܪܬ ܠܗ. ܕܗܢܼܐ ܣܒܪܝܫܘܥ ܐܦܝܣܩܘܦܐ ܕܠܫܘܡ ܐܝܬܘܗܝ. ܘܣܡܗܿ ܒܪܥܝܢܗ ܘܫܬܼܩ܀

ܒܗܿܘ ܙܒܢܐ ܢܦܩܪܘ ܡܼܢ ܒܝܬ ܐܣܝܪ̈ܐ ܒܢܕܘܝ ܘܒܛܡ ܐܚ̈ܐ܇ ܕܚܒܝܫܝܢ ܗܘܼܘ ܠܗܘܪܡܝܙܕ. ܘܣܿܓܝ ܡܥܕܪܝܢ ܗܘܼܘ ܠܟܘܣܪܘ. ܒܗܿܝ ܕܡܼܢ ܓܢܣܐ ܕܐܡܗ ܐܝܬܝܗܘܢ ܗܘܼܘ. ܗܝܕܝܢ ܠܒܼܣܛܡ ܫܕܪܗ ܥܡ ܚܝܠܐ ܣܓܝܐܐ ܠܬܪܥܐ ܕܛܘܪ̈ܟܝܐܼ. ܒܢܕܘܝ ܕܝܢ ܫܒܩܗܼ ܒܬܪܥܗ. ܘܒܝܕ ܕܡܟܣ ܗܘܼܐ ܠܗ ܒܢܕܘܝ ܠܟܘܣܪܘ ܡܛܠ ܥܠܠܬ̈ܐ ܕܡܠܟܘܬܐܼ. ܐܬܚܫܒ ܠܡܩܛܠܗ. ܘܥܪܩ ܕܢܼܐܙܠ ܒܢܕܘܝܼ ܠܘܬ ܒܣܛܡ ܐܚܘܗܝ. ܘܟܕ ܥܒܼܪ ܗܘܼܐ ܒܐܬܪܐ ܕܐܕܘܪܒܝܓܢ. ܫܡܼܥ ܡܪܙܒܢܐ ܕܬܡܿܢ. ܘܥܒܼܕ ܠܗ ܚܫܡܝܬܐܼ ܘܨܕܗ. ܘܫܕܪܗ ܠܟܘܣܪܘ. ܟܕ ܫܡܼܥ ܕܝܢ ܐܚܘܗܝ܆ ܟܢܫ ܚܝ̈ܠܘܬܐ ܕܛܘܪ̈ܟܝܐ ܘܕܕܝܠܘ̈ܡܝܐܼ. ܘܐܬܼܐ ܥܕܡܐ ܠܡܚܘ̈ܙܐ. ܘܐܬܢܟܠ ܥܠܘܗܝ ܓܒܪ ܛܘܪܟܝܐܼ. ܘܩܛܠܗ ܘܫܕܪ ܪܫܗ

Page 17

ܠܟܘܣܪܘ. ܠܒܢܕܘܝ ܕܝܢ. ܦܩܼܕ ܡܠܟܐ ܘܦܣܪܩܘ ܟܠܗܘܢ ܗܕܡ̈ܘܗܝ ܕܝܡܝܢܐ. ܘܫܕܪܗ ܠܒܝܠܦܛ ܘܙܩܦܗ ܬܡܢ. ܘܐܦ ܠܪܫܗ ܕܒܣܛܡܼ. ܬܠܐܘܗܝܼ ܒܩܕܠܗ ܕܫܒܘܪ ܒܪ ܘܪܗܪܢ ܗܿܘ ܕܡܪܕ ܥܠܘܗܝ. ܘܐܪܟܒܘܗܝ ܓܡܠܐ ܘܐܟܪܟܘܗܝ ܒܬܪܥܐ ܕܡܠܟܐ . .

ܝܫܘܥܝܗܒ ܕܝܢ ܪܫܐ ܕܟܪ̈ܣܛܝܢܐ ܒܗܿܝ ܕܣܢܐܬܐ ܪܒܬܐ ܩܢܼܐ ܟܘܣܪܘ ܥܠܘܗܝ: ܒܗܿܝ ܕܠܐ ܐܙܼܠ ܥܡܗ ܠܒܝܬ ܪ̈ܗܘܡܝܐ. ܘܐܚܪܬܐ ܡܛܠ ܡܐܟܠܩܪܨܗ ܕܛܝܡܬܐܘܣ ܢܨܝܒܝܐ ܐܪܟܝܛܪܐ. ܣܿܓܝ ܢܛܿܪ ܗܘܼܐ ܢܦܫܗ ܡܼܢ ܡܠܟܐ: ܒܬܪ ܩܠܝܠ ܙܒܢܐ: ܟܕ ܢܚܬ ܗܘܼܐ ܦܛܪܝܪܟܐ ܠܚܝܪܬܐ ܕܛܝܝ̈ܐ: ܠܚܙܬܗ ܕܢܥܡܢ ܡܠܟܐ ܕܛܝܝ̈ܐ. ܕܥܡܕ ܘܗܘܼܐ ܟܪܣܛܝܢܐ: ܡܐ ܕܡܛܝ ܠܘܥܕܡ ܐܕܚܝܪܬܐܼ. ܐܬܟܪܗܿ ܘܡܝܬ ܒܩܪܝܬܐ ܕܫܡܗܿ ܒܝܬ ܩܘܫܝ. ܟܕ ܕܝܢ ܫܡܥܬܼ ܗܢܕ ܚܬܗ ܕܢܥܡܢ. ܢܦܩܬܼ ܥܡ ܟܗ̈ܢܐ ܘܡܗܝ̈ܡܢܐ ܕܚܝܪܬܐ. ܘܐܥܠܘܗܝ ܒܙܘܚܐ ܪܒܐ ܠܦܓܪܗ ܕܩܕܝܫܐܼ. ܘܣܡܬܗ ܗܢܕ ܒܕܝܪܐ ܚܕܬܐ ܕܒܢܬܼ. ܘܗܘܬܼ ܥܕܬܐ ܙܒܢܐ ܕܠܐ ܡܕܒܪܢܐ ܘܗܝܕܝܢ ܐܬܟܢܫܬܼ ܣܘܢܗܕܘܣ ܡܼܢ ܦܘܩܕܢܐ ܕܡܠܟܐܼ. ܕܢܓܒܘܢ ܪܫܐ. ܘܫܠܚ ܠܗܘܢ ܡܠܟܐ. ܕܐܝܬܘ ܠܣܒܼܪܝܫܘܥ ܕܠܫܘܡܼ. ܘܣܝܡܘ ܠܟܘܢ ܪܫܐ. ܘܐܝܬܝܘܗܝ ܩܠܝܠܐܝܬ ܘܣܡܘܗܝ ܠܗܘܢ ܪܫܐ. ܘܣܓܝ ܐܬܝܩܪ ܟܠܗܘܢ ܝܘܡܘ̈ܗܝ. ܡܼܢ ܡܠܟܐ ܘܘܡܼܢ ܬܪ̈ܬܝܢ ܢܫܘ̈ܗܝ ܟܪ̈ܣܛܝܢܝܬܐܿ. ܗܢܘ ܕܝܢ ܡܼܢ ܫܝܪܝܢ ܐܪܡܝܬܐ ܘܡܼܢ ܡܪܝܡ ܪܗܘܡܝܬܐ܀

ܒܢܨܝܒܝܢ ܕܝܢ ܐܝܼܬ ܗܘܼܐ ܡܝܛܪܦܘܠܝܛܝܣ ܓܪܓܘܪ ܟܫܟܪܝܐ. ܗܿܘ ܕܠܫܚ̈ܩܐ ܘܚܪ̈ܝܢܐ ܣܓܝ̈ܐܐ ܕܐܒܿܥ ܣܛܝܢܐ ܒܝܬ ܗܠܝܢ ܬܪܝܢ ܓܒܪ̈ܐ ܛܘܒܬ̈ܢܐܼ. ܠܫܢܐ ܕܢܫܬܥܼܐ ܠܐ ܡܫܟܚ. ܡܼܢ [ܩܕܡ] ܓܪܝܓܘܪ ܕܝܢ ܗܘܼܐ ܒܢܨܝܒܝܢ ܙܒܢܐ ܩܠܝܠ܆ ܓܒܪܝܠ ܒܪ ܪܘܦܝܢܐ. ܗܿܘ ܕܟܕ ܣܿܓܝ ܡܓܘܝ ܗܘܼܐ ܒܪܗܛܐ ܕܟܘܟ̈ܒܐ ܘܕܡܠܘܫܐ ܛܪܕܘܗܝ. ܘܚܛܦܘ

Page 18

ܐܝܬܝܘܗ ܠܓܪܝܓܘܪ ܐܦܝܣܩܘܦܐ ܕܟܫܟܪ. ܢܨܝܒܝܢ ܕܝܢ ܕܗܼܝ ܐܝܬܝܗܿ ܐܢܛܝܟܝܐ ܕܡܓܕܘܢܝܐ: ܕܡܛܠ ܓܢ̈ܢܐ ܘܦܪ̈ܕܝܣܐ ܕܒܗܿ ܡܬܟܢܝܐ ܗܟܢ. ܒܝܕ ܕܐܝܬܝܗܿ ܗܘܬܼ [ܒܬܚܘ̈ܡܐ] ܕܦܪ̈ܣܝܐ ܘܕܪ̈ܗܘܡܝܐܼ. ܐܬܟܢܫܘ ܠܗܿ ܐܢ̈ܫܐ ܣܟ̈ܠܐ ܘܫܓܘ̈ܫܐ ܘܚܪ̈ܝܝܼܐ ܡܼܢ ܟܠ ܐܬܪ. ܘܝܬܝܪܐܝܬ܆ ܡܛܠ ܐܣܟܘ̈ܠܐ ܡܫܡܗܬܐ ܕܒܗܿ܀ ܡܦܫܩܢܐ ܕܝܢ ܐܝܬܘܗܝ ܗܘܼܐ ܚܢܢܐ ܚܕܝܒܝܐ. ܗܿܘ ܕܟܕ ܡܕܡ ܡܕܡ ܙܛܡ ܠܡܦܫܩܢܐ ܬܐܒܝܠܝܐ ܒܡܫܠܡܢܘ̈ܬܗ. ܗܢܐ ܛܢܢܐ ܓܪܝܓܘܪ ܠܐ ܣܝܒܪ ܠܗܕܐ. ܘܐܦ ܠܩܠܪ̈ܝܩܐ ܕܡܚܒܠܝܢ ܗܘܼ ܒܕܘܒܪ̈ܝܗܘܢ ܥܡ ܫܪܟܐ ܕܡܗܝ̈ܡܢܐܼ݂ ܨܒܼܐ ܠܡܬܪܨܘ. ܘܠܐ ܐܬܕܢܝܘ ܠܗ. ܠܐܢܫ ܕܝܢ ܡܫܡܝܢܐ ܕܒܪܬܥ̈ܠܐ ܡܬܟܢܐ ܗܘܐ܇ ܐܫܟܚܘܗܝ ܟܕ ܡܕܒܚ ܬܪܢܓܠܐ ܚܘܪܐܼ. ܒܥܒܐ ܕܠܒܪ ܡܼܢ ܡܕܝܢܬܐ. ܘܩܪܝܗܝ ܘܣܡ ܒܪܫܗ ܘܐܦ ܐܢ̈ܫܐ ܕܝܪ̈ܝܐ ܕܒܣܘܥܪ̈ܢܐ ܢܕܝ̈ܕܐ ܚܕܪ̈ܝ ܛܘܪܐ ܕܫܝܓܪ ܥܡܪܝܢ ܗܘܼܘ: ܘܐܝܬܝܗܘܢ ܗܘܼܘ ܡܨܠܝ̈ܢܐܼ. ܦܪܣܝ ܘܛܪܕ ܐܢܘܢ ܠܟܠ ܐܬܪ. ܘܡܼܢ ܗܝܕܝܢ ܣܓܝܘ ܥܠܘܗܝ ܩܘܛܪ̈ܓܐ ܕܨܝ̈ܒܝܐܼ ܘܕܠܒܪ. ܘܫܪܕ ܡܠܟܐ ܘܐܝܬܝܗܼ. ܘܦܩܼܕ ܠܗ ܕܢܬܒ ܒܕܝܪܐ ܕܫܗܕܘܣܬ. ܟܕ ܢܦܼܨ ܥܠ ܬܪ̈ܥܐ ܕܨܘܒܐ ܚܠܐ ܕܪ̈ܓܠܘܗܝ. ܘܗܝܕܝܢ ܫܢܝ.. ܡܪܝ ܣܒܪܝܫܘܥ ܕܝܢ ܨܒܐ ܕܢܥܒܕ ܩܬܪܣܝܣ ܕܓܪܝܓܘܪ. ܘܠܐ ܐܬܛܦܝܣܘ ܠܗ ܐܦܝܣܩ̈ܘܦܐ. ܗܝܕܝܢ ܦܩܼܕ ܠܗ ܡܠܟܐ ܕܢܐܙܠ ܠܐܬܪܗ. ܘܐܙܠܼ ܒܢܼܐ ܠܗ ܕܝܪܐ ܒܐܬܪܐ ܕܟܫܟܼܪ. ܒܕܘܟܬܐ ܕܡܬܩܪܝܐ ܒܼܿܙܐ ܕܢܗܪ̈ܘܬܐ. ܘܢܨܒ ܒܗܿ ܕܝܪܐܼ. ܘܠܣܓܝ̈ܐܐ ܩܿܪܒ ܠܕܚܠܬܼ ܐܠܗܐ.. ܐܡܪܝܢ ܓܝܪ ܡܼܢ ܒܬܪ ܡܫܬܐܠܦܢܘܬܗ ܕܓܪܝܓܘܪ. ܠܐ ܐܬܝܗܒܬܼ ܠܗ ܠܡܪܝ ܣܒܪܝܫܘܥ ܗܿܝ ܕܢܣܥܘܪ ܚܝ̈ܠܐ ܐܝܟ ܕܡܼܢ ܩܕܝܡ܀ ܗܝܕܝܢ ܡܪܕܬܼ ܢܨܝܒܝܢ ܥܠ ܟܘܣܪܘ. ܘܟܕ ܫܡܼܥ ܡܠܟܐܼ. ܫܕܪ ܥܠܝܗܘܢ ܠܢܟܘܪܓܢ ܫܠܝܛܐ ܕܡܠܟܘܬܐ ܥܡ

Page 19

ܚܝܠܐ ܣܓܝܐܐ ܘܦܝ̈ܠܐ. ܘܐܦ ܠܡܪܝ ܣܒܪܝܫܘܥ ܥܡܗ. ܘܐܚܕܘ ܥܡܘܪ̈ܝܗܿ ܕܡܕܝܢܬܐ ܬܪ̈ܥܐ ܩܕܡܘܗܝ. ܘܗܝܕܝܢ ܒܝܕ ܫܘ̈ܕܠܐ ܕܩܬܘܠܝܩܐ: ܘܕܝܼܡܐ ܠܗܘܢ ܢܟܘܪܓܢ ܕܠܐ ܦܿܪ ܠܗܘܢ ܒܝܫܬܐ. ܦܬܚܘ ܠܗ ܬܪ̈ܥܐ. ܘܡܐ ܕܥܼܠ ܗܦܼܟ ܒܩܝܡܗ. ܘܠܝܕܝ̈ܥܐ ܕܒܗܘܢ ܠܒܼܟ ܘܐܫܬܢܕ ܒܗܘܢ ܘܒܙ ܒܬܝ̈ܗܘܢ ܘܠܟܠ ܕܩܢܝܢܼ ܐܘܒܕ ܘܠܚܪܬܐ ܒܡܘ̈ܬܐ ܕܟܠ ܓܢܣ ܐܡܝܬ ܐܢܘܢ. ܘܫܠܡܬܼ ܥܠܝܗܘܢ ܠܘܛܬܗ ܕܓܪܝܓܘܪ. ܘܐܦ ܗܼܘ ܡܪܝ ܣܒܪܝܫܘܥܼ ܝܕܥ ܒܗܕܐ܀

ܐܝܬ ܗܘܼܐ ܕܝܢ ܒܗ ܒܙܒܢܐܼ. ܓܒܪܝܠ ܕܪܘܣܬܒܼܿܕ ܫܝܓܪܝܐ ܐܪܟܝܛܪܘܣ ܘܐܬܪܚܡ ܡܼܢ ܡܠܟܐܼ ܒܗܢܐ ܫܪܒܐ. ܕܫܒܼܩ ܠܫܪܝܪܢ ܕܡܐ ܡܼܢ ܕܪܥܗܼܿ ܘܗܘܼܐ ܠܗܿ ܒܪܐ. ܘܩܪܬܼ ܫܡܗ ܡܪܕܢܫܗܿ. ܟܕ ܡܼܢ ܩܕܝܡܼ ܠܐ ܗܿܘܝܢ ܗܘܼܘ ܠܗܿ ܒܢܝ̈ܐ. ܘܟܕ ܛܒ ܡܼܢ ܩܕܝܡ ܗܪܛܝܩܐ ܗܘܼܐ ܓܒܪܝܠܼ. ܨܒܼܐ ܕܢܬܡܢܼܐ ܒܓܒܐ ܕܐܪ̈ܬܕܘܟܣܐ. ܘܒܝܕ ܕܐܦܩ ܐܢܬܬܐ ܢܡܘܣܝܬܐ ܕܠܒܝܟ ܗܘܼܐ܇ ܘܐܝܬܝܗܿ ܗܘܬܼ ܡܘܕܝܢܝܬܐ ܡܼܢ ܛܘܗܡܐ ܪܒܐ܆ ܘܢܣܒ ܬܪܬܝܢ ܢܫ̈ܐ ܚܢܦ̈ܬܐ: ܘܚܢܦܐܝܬ ܥܡܗܝܢ ܡܬܗܦܟ ܗܘܼܐܼ. ܐܦܝܣܗ ܩܬܘܠܝܩܐ ܕܢܦܩ ܚܢܦ̈ܬܐ ܘܢܼܣܒ ܢܡܘܣܝܬܼܐ. ܘܠܐ ܐܬܛܦܝܣ. ܗܝܕܝܢ ܗܦܼܟ ܘܗܘܼܐ ܡܼܢ ܓܒܐ ܕܗܪ̈ܛܝܩܐ. ܘܣܓܿܝ ܒܝ̈ܫܬܐ ܐܣܒܿܠ ܠܒܢ̈ܝ ܓܒܐ ܕܝܠܢ. . ܢܥܡܢ ܕܝܢ ܡܠܟܼܐ ܕܛܝܝ̈ܐ: ܡܬܐܡܪܐ ܕܟܕ ܥܼܪܩ ܟܘܣܪܘ ܠܒܝܬ ܪ̈ܗܘܡܝܐ ܡܢ ܩܕܡ ܘܪܗܪܢ. ܬܒܥܗ ܕܢܐܙܠ ܥܡܗܼ ܘܠܐ ܐܬܛܦܝܣ. ܘܐܦ ܣܘܣܝܐ ܒܥܼܐ ܡܢܗ ܕܣܿܓܝ ܡܥܠܝ ܗܘܼܐ ܘܠܐ ܝܗܼܒ ܠܗ. ܘܐܦ ܠܒܪܬܗ ܕܢܥܡܢ. ܕܣܿܓܝ ܫܦܝܪܐ ܗܘܬܼ ܬܒܥܗܿ ܟܘܣܪܘܼ ܘܠܐ ܫܠܡ ܢܥܡܢ. ܘܫܠܼܚ ܠܗܼ. ܕܠܓܒܪܐ ܕܒܥܝܪܬܢܐܝܬ ܡܙܕܘܓ ܠܐ ܝܗܿܒ ܐܢܐ ܒܬܪܝ. ܘܟܢܫ ܟܘܣܪܘ ܠܟܠܗܝܢ ܗܠܝܢܼ ܘܒܠܒܗ ܛܡܼܪ ܐܢܝ̈ܢ. ܡܐ ܕܝܢ ܕܗܘܼܐ ܠܗ

Page 20

ܠܟܘܣܪܘ ܢܦܐܫܐ ܡܼܢ ܩܪܗܒܐܼ. ܨܒܼܐ ܕܢܬܢܩܡ ܡܢ ܒܥܠܕܒܒ̈ܘܗܝ. ܘܥܡܗܘܢܼ ܐܦ ܡܼܢ ܢܥܡܢ. ܘܒܚܕ ܡܢ ܝܘܡܝ̈ܢ. ܩܪܝܗܝ ܠܢܦܡܢܼ ܠܚܫܡܝܬܐ ܘܚܠܦ ܠܚܡܐܼ ܦܬ̈ܐ ܕܡܢ ܓ̈ܠܐ ܦܬ ܩܕܡܘܗܝ. ܘܣܿܓܝ ܐܬܡܪܡܪ ܢܥܡܢ. ܘܫܠܼܚ ܠܘܬ ܡܥܕܗܝܐ ܒܢ̈ܝ ܫܪܒܬܗܼ. ܘܐܬܪ̈ܘܬܐ ܣܓܝ̈ܐܐ ܫܒܘ ܘܐܚܪܒܘ ܡܼܢ ܟܘܣܪܘ. ܘܡܛܘܼ ܥܕܡܐ ܠܥܿܪܒ. ܘܟܕ ܫܡܼܥ ܟܘܣܪܘܼ ܐܬܕܠܚ. ܘܒܣܓܝ̈ܐܬܐ ܫܕܠܗ ܕܢܐܬܐ ܠܘܬܗܼ ܘܠܐ ܐܬܛܦܝܣ. ܚܕ ܕܝܢ ܡܼܢ ܬܪ̈ܓܡܢܐ ܕܢܥܡܢ ܡܼܢ ܕܝܪܝܢ ܓܙܪܬܐ. ܕܫܡܗ ܡܥܢܐܼ. ܩܛܪ ܐܪܙܐ ܥܡ ܟܘܣܪܘܼ ܘܐܡܼܪ ܠܢܥܡܢ. ܕܡܠܟܼܐ ܣܿܓܝ ܪܚܿܡ ܠܟ. ܘܝܼܡܐ ܠܗ ܒܐܘܢܓܠܝܘܢܼ ܕܠܐ ܡܟܐ ܠܟ ܡܠܟܐܼ. ܘܐܦ ܡܘܝܗܿ ܐܢܬܬܗ ܕܢܥܡܢܼ ܐܡܪܬܼ ܠܗ. ܕܙܿܕܩ ܠܟ ܕܬܡܘܬ ܒܫܡܐ ܕܡܠܟܘܬܐ. ܟܕ ܕܝܢ ܡܛܠ ܠܬܪܥ ܡܠܟܐܼ. ܠܐ ܩܛܠܗ. ܐܠܐ ܦܩܕܗܼ ܕܒܬܪܥ ܢܗܘܐ. ܘܒܬܪܟܢ ܐܝܟ ܕܡܬܐܡܪܐ ܒܣܡ ܡܘܬܐ ܩܛܠܗ ܠܗܢܐ ܡܘܕܝܢܐ ܢܨܝܚܐ܀

ܗܝܕܝܢ ܡܪܕ ܥܠ ܡܘܪܝܩܐ ܡܠܟܐ ܕܪ̈ܗܘܡܝܐܼ. ܓܒܪܐ ܚܕ ܕܫܡܗ ܦܘܩܐ. ܘܩܛܠܗ ܠܗ ܘܠܒܢ̈ܘܗܝܼ ܘܠܐܢܬܬܗ. ܘܥܪܼܩ ܚܕ ܡܼܢ ܒܢܘܗ̈ܝ ܕܫܡܗ ܬܐܕܣܝܣܼ. ܘܐܬܼܐ ܠܘܬ ܟܘܣܪܘ. ܘܒܐܝܩܪܐ ܪܒܐ ܐܬܩܒܠ ܡܼܢ ܡܠܟܐ. ܘܦܩܼܕ ܠܩܬܘܠܝܩܐ ܕܢܘܒܠܗ ܠܥܕܬܐ. ܘܢܬܬܣܝܡ ܬܓܐ ܕܡܠܟܘܬܐ ܥܠ ܡܕܒܚܐܼ. ܘܗܝܕܝܢ ܢܬܬܣܝܡ ܒܪܫܗ ܐܝܟ ܛܟܣܐ ܕܪ̈ܗܘܡܝܐ. ܘܝܗܼܒ ܠܗ ܟܘܣܪܘ ܚܝܠܐ ܘܐܙܠܼ ܥܠ ܪ̈ܗܘܡܝܐ. ܘܫܕܪ ܐܦ ܦܘܩܼܐ ܚܝܠܘ̈ܬܐ ܣܓܝ̈ܐܐ. ܘܫܪܘ ܥܠ ܒܝܬ ܘܫܝܼ ܠܗܠ ܡܼܢ ܕܪܐ ܡܕܝܢܬܐ. ܘܐܩܪܒܘ ܥܡ ܬܐܕܣܝܣ ܘܚܪܒܘ ܠܚܝܠܘ̈ܬܗ. ܘܫܠܼܚ ܠܟܘܣܪܘ ܕܠܝܬ ܒܝ ܚܝܠܐ ܠܡܩܡ ܩܕܡ ܪ̈ܗܘܡܝܐ. ܘܐܫܩܠ ܟܘܣܪܘ ܡܼܢ ܡܚܘ̈ܙܐ ܥܡ ܚܝܠܘ̈ܬܐ ܣܓܝ̈ܐܐ ܒܣܬܘܐ. ܘܣܡܼܟ ܥܠ ܐܪܥܐ ܕܪ̈ܗܘܡܝܐ.

Page 21

ܘܩܬܘܠܝܩܐܼ ܥܡܗ. ܘܢܦܼܩܘ ܚܝܠܘ̈ܬܐ ܕܦܘܩܐ ܥܠܝܗܘܢ ܘܢܦܼܠܘ ܓܘ̈ܕܐ ܒܚܕ̈ܕܐ. ܘܐܬܩܛܠܘ ܣܓܝ̈ܐܐܼ ܡܼܢ ܬܪ̈ܝܗܘܢ ܓܒ̈ܐ. ܘܐܦ ܒܟܘܣܪܘ ܫܕܘ ܒܗ ܚܒܠܐ. ܘܚܕ ܡܼܢ ܓܢܒܪ̈ܘܗܝ ܕܫܡܗ ܗܘܐ ܡܘܫܟܢܼ ܦܣܩܗ. ܘܒܬܪ ܝܘܡܐ ܐܣܬܕܪ ܩܪܒܐ. ܘܐܦܠܘ ܪ̈ܗܘܡܝܐ ܡܢ ܩܕܡ ܦܪ̈ܣܝܐ܀ ܘܐܬܟܬܫ ܡܠܟܐ ܥܡ ܕܪܐ. ܘܒܢܼܐ ܩܠܩܘ̈ܡܐ. ܘܥܒܕܘ ܚ̈ܠܠܐ ܬܚܝܬ ܫܘܪܐܼ. ܘܐܬܕܠܩܘ ܢܘܪܐ. ܘܒܦܘܪ̈ܣܐ ܣܓܝ̈ܐܐ ܕܥܒܼܕܘ ܬܪܥܘܗܝ ܠܫܘܪܐ. ܘܐܫܦܥܘ ܒܗܿ ܕܡܐ ܐܝܟ ܡܝ̈ܐ. ܐܦܝܣܩܘܦܐ ܕܝܢ ܕܝܠܗܿ ܕܕܪܐܼ. ܡܚܝܗܝ ܠܘܪܝܕܐ ܕܡܬܩܪܐ ܩܬܘܠܝܩܗ ܕܦܓܪܐ ܒܦܪܙܠܐܼ. ܘܫܕܐ ܢܦܫܗ ܥܠ ܥܪܣܗ. ܘܐܬܛܠܡ ܕܡܗܼ ܘܡܝܬ. ܡܛܠ ܕܕܚܠ ܡܼܢ ܡܠܟܐ. ܕܝܡܐ ܕܐܪܒܥܝܢ ܡܘ̈ܬܝܢ ܡܡܝܬ ܐܢܐ ܠܗ. ܘܡܼܢ ܗܿܘ ܙܒܢܐܗܘܬܼ ܠܗ ܠܟܘܣܪܘ ܡܥܠܝܘܬܐ ܥܠ ܐܪܥܐ ܕܪ̈ܗܘܡܝܐ. ܐܬܟܒܫܬܼ ܕܝܢ ܕܪܐ ܒܫܢܬ ܐܪܒܥܣܪ̈ܐ ܫܢܝ̈ܢ ܕܟܘܣܪܘ܀ ܟܕ ܕܝܢ ܡܠܟܐ ܥܡ ܕܪܐ ܡܬܟܬܫ ܗܘܼܐܼ. ܢܚܬ ܕܪ ܚܕ ܥܠ ܥܕܬ̈ܐܼ ܕܣܝܪܙܘܪ. ܘܥܩܼܪ ܐܢܝ̈ܢ. ܘܟܕ ܗܠܝܢ ܚܙܘ ܡܗܝ̈ܡܢܐ. ܥܡ ܢܬܢܝܐܝܠ ܐܦܝܣܩܘܦܗܘܢ: ܠܐ ܣܝܒܪܘ ܠܗܕܐ. ܘܫܓܫܘ ܥܠ ܪܕ ܘܛܪܕܘܗܝ. ܘܐܬܼܐ ܠܢܨܝܒܝܢ. ܠܘܬ ܟܘܣܪܘ ܘܕܠܚܗ. ܘܡܼܪ ܠܗ ܕܐܢܬ ܡܬܟܬܫ ܐܢܬ ܚܠܦ ܟܪ̈ܣܛܝܢܐܼ. ܘܐܢܐ ܪܕܝܦ ܐܢܐ ܡܼܢ ܟܪ̈ܣܛܝܢܐ. ܘܕܠܐ ܒܘܚܢܐܼ. ܫܕܪ ܡܠܟܐܼ ܘܐܝܬܝܗ ܠܢܬܢܝܐܝܠ ܐܦܝܣܩܘܦܐ ܕܣܝܪܙܘܪ. ܘܦܩܕ ܘܚܒܫܘܗܝܼ ܫܬ ܫܢܝ̈ܢ. ܘܒܬܪܟܢ ܙܩܦܗ. ܡܛܠ ܕܐܦܢ ܒܐܣܟܡܐ ܡܚܘܐ ܗܘܼܐ ܟܘܣܪܘ ܚܘܒܐ ܠܟܪ̈ܣܝܛܢܐܼ. ܡܛܠ ܡܘܪܝܩܐܼ. ܐܠܐ ܣܢܐܐ ܐܝܬܘܗܝ ܗܘܼܐ ܠܥܡܢ܀

ܡܪܝ ܣܒܪܝܫܘܥ ܕܝܢ ܐ ܬܟܗܿ ܒܢܨܝܒܝܢ ܟܘܪܗܢܐ ܥܣܩܐ. ܘܫܕܪ ܡܠܟܐ ܘܬܒܥ ܡܢܗܼ. ܕܢܫܪܝܘܗܝ ܠܓܒܪܝܠ ܡܼܢ ܚܪܡܗܼ. ܘܠܐ ܐܬܛܦܝܣ. ܘܥܒܼܕ ܕܝܬܩܐܼ ܘܚܬܡܼ. ܘܦܩܼܕ ܕܠܕܝܪܗ ܢܘܒܠܘܢܝܗܝ. ܢܨܝܒ̈ܝܐ ܕܝܢ ܨܒܼܘ ܕܢܣܝܡܘܢ

Page 22

ܠܦܓܪܐ ܕܩܕܝܫܐ ܒܥܕܬܗܘܢ. ܘܠܐ ܐܬܛܦܝܝܣ ܠܗܘܢ ܡܠܟܐ܇ ܟܕ ܫܡܼܥ ܦܘܩܕܢܗ ܕܩܬܘܠܝܩܐ. ܘܣܡܘܗܝ ܠܦܓܪܗ ܥܠ ܓܡܠܐ ܬܠܡܝ̈ܕܘܗܝ܆ ܘܐܘܒܠܘܗܝ ܠܕܝܪܗ܀ ܗܝܕܝܢ ܐܬܬܣܝܡ ܩܬܘܠܝܩܐ܇ ܓܪܝܓܘܪ ܦܪܬܝܐ ܒܡܥܒܕܢܘܬܗܿ ܕܫܪܝܪܢ ܕܐܝܬܘܗܝ ܗܘܼܐ ܒܪ ܐܬܪܗܼܿ. ܟܕ ܛܒ ܒܢ̈ܝ ܥܕܬܐ ܟܠܗܘܢ ܥܡ ܡܠܟܐ. ܠܓܪܝܓܘܪ ܟܫܟܪܝܐ ܕܐܬܛܪܕ ܡܼܢ ܢܨܝܒܝܢ ܒܿܥܝܢ ܗܘܼܘ. ܘܕܒܪ ܒܪܫܢܘܬܗ ܕܘܒܪ̈ܐ ܕܠܐ ܫܦܝܪܝܢ. ܚܝܼܐ ܕܝܢ ܫܢܝ̈ܐ ܩܠܝܠ ܘܡܝܬ. ܘܡܛܠ ܚܪܥܘܬܗ ܘܣܢܐܬܗ ܕܓܒܪܝܠ ܕܠܘܩܒܠ ܥܕܬܐ. ܘܙܒܢܐ ܩܡܬܼ ܥܕܬܐ ܕܠܐ ܡܕܒܪܢܐ. ܘܐܦ ܡܠܬܐ ܐܬܩܛܥܬܼ ܠܗ ܡܼܢ ܩܘܛܪ̈ܓܘܗܝ ܕܓܪܝܓܘܪ. ܘܣܡܘ ܒܗܿ ܒܥܕܬܐ ܕܢܕܒܪܝܗܿ ܡܪܝ ܐܒܐ ܐܪܟܕܝܩܘܢ ܡܼܢ ܩܛܝܣܦܘܢ. ܓܒܪܐ ܢܟܦܐ ܘܚܟܝܡܐ. ܘܣܓܿܝ ܙܒܢܐ ܗܘܬܼ ܥܕܬܐ ܕܠܐ ܪܫܐ. ܓܒܪܝܠ ܕܝܢ ܫܓܪܝܐ ܣܿܓܝ ܠܚܝܡ ܗܘܼܐ ܥܠ ܐܪ̈ܬܕܘܟܣܐ. ܘܐܦܩ ܠܗܠܝܢ ܕܝܠܢ ܡܼܢ ܕܝܪܐ ܕܡܪܝ ܦܬܝܘܢ ܘܡܼܢ ܕܝܪܐ ܕܫܝܪܝܢ ܘܡܼܢ ܐܚܪܗܢܝܬܐ܇ ܘܐܥܼܡܪ ܒܗܝܢ ܠܒܢ̈ܝ ܓܒܐ ܕܗܪ̈ܛܝܩܐ܀

ܢܨܚܝܢ ܗܘܼܘ ܕܝܢ ܒܥܕܬܐ ܒܗܿܘ ܙܒܢܐܼ. ܝܘܢܕܒ ܕܚܕܝܒ. ܗܢܐ ܕܒܝܕ ܦܪܗܣܝܐ ܕܩܢܐ ܗܘܼܐ ܩܕܡ ܐܠܗܐ ܘܒܚܘܒܗ ܕܠܘܬ ܡܠܟܐ. ܫܩܼܠ ܣܩܪܐ ܡܼܢ ܡܠܟܐܼ. ܕܢܫܬܠܛ ܥܠ ܟܠܗ ܛܘܪܐ ܗܿܘ ܕܥܡܪܝܢ ܒܗ ܕܒܝܬ ܡܬܝ. ܡܛܥܝ̈ܢܐ ܕܡܘܨܠ. ܘܟܕ ܡܢ ܡܠܟܐ ܐܫܬܡܠܝܬܼ ܪܓܬܗ. ܕܢܛܪܘܕ ܘܢܪܕܘܦ ܐܢܘܢ ܟܠܠ ܪܘܚܼ. ܡܕܪܡܘܬܗ ܕܓܒܪܝܠܼ. ܠܐ ܫܒܩܬ. ܛܒܝܒ ܗܘܐ ܕܝܢ ܒܣܝܡܘܬܼܐ ܒܪ ܚܕܒܫܒܐ ܕܚܠܘܢ ܘܒܕܘܒܪ̈ܐ ܕܡܝܬܪܘܬܐ ܢܨܚ ܗܘܐܼ. ܫܘܒܚܠܡܪܢ ܕܟܪܟܐ ܕܒܝܬ ܣܠܘܟ ܘܐܦܪܗܢܘ ܕܙܐܒ̈ܐ ܘܓܒܪܝܠ ܕܢܗܪܓܘܠ. ܓܒܪܐ ܪܒܐ ܘܣܿܥܪ ܚܝ̈ܠܐ܀

Page 23

ܗܝܕܝܢ ܐܙܝܥ ܓܒܪܝܠ ܥܠܝܢ ܠܡܠܟܐܼ. ܕܢܐܬܐ ܠܕܪܫܐ ܕܥܡ ܒܢ̈ܝ ܓܒܗ. ܘܒܝܕ ܕܩܬܘܠܝܩܐ ܠܝܬ ܗܘܼܐ ܒܥܕܬܐܼ. ܢܚܬܼܘ ܡܢ ܨܒܘܬ ܢܦܫܗܘܢ ܠܕܪܫܐܼ. ܝܘܢܕܒ ܡܝܛܪܦܘܠܝܛܐ ܕܚܕܝܒ. ܘܫܘܒܚܠܡܪܢ ܕܟܪܟܐ ܕܒܝܬ ܣܠܘܟ. ܘܓܝܘܪܓܝܣ ܡܢ ܛܘܪܐ ܕܐܝܙܠܐ. ܘܐܦܝܣܩܘܦܐ ܕܢܗܪܓܘܠ. ܘܣܪܓܝܣ ܟܫܟܪܝܐ ܡܢ ܬܠܦܚܪ̈ܐ. ܘܥܒܼܕܘ ܕܪܫܐ ܒܕܪܬܐ ܕܡܠܟܐ. ܘܐܬܚܝܒܘ ܓܒܪܝܠ ܘܒܢ̈ܝ ܓܒܗܼ. ܘܐܬܢܨܚܘ ܐܪ̈ܬܕܘܟܣܐ ܕܝܠܢ. ܘܐܟܣܗ ܡܠܟܐ ܠܓܒܪܝܐܝܠ ܕܢܦܘܫ ܡܢ ܗܕܐ ܠܙܬܐܼ ܘܠܐ ܐܬܛܦܝܣ. ܘܨܚܝ ܐܢܘܢ ܓܒܪܝܠ ܠܐܪ̈ܬܕܘܟܣܐ ܨܘܚܝ̈ܬܐ ܡܪܝܪ̈ܬܐ. ܘܐܦ ܠܓܝܘܪܓܝܣ ܕܐܝܙܠܐ ܩܛܪܓܗ ܩܕܡ ܡܠܟܐ. ܕܫܒܼܩ ܠܕܝܢ ܕܡܓܘܫܘܬܐ ܘܗܘܼܐ ܟܪܣܛܝܢܐ. ܘܡܨܚܐ ܠܗܘܪܡܝܙܕ ܘܠܟܘܢ. ܘܫܕܪ ܡܠܟܐ ܘܚܫܒܗܼ. ܫܢܬܐ ܚܕܐ. ܘܗܝܕܝܢ ܙܗܦܗ ܒܒܗܐܪܕܫܝܪ ܒܡܨܥܬ ܫܘܩܐ ܕܬܒܢܐ. ܡܗܝ̈ܡܢܐ ܕܝܢ ܚܛܦܘܗܝ ܠܓܦܪܗܼ. ܘܣܡܘܗܝ ܒܝܬ ܡܪܝ ܣܪܓܝܣ ܕܡܒܪܟܬܐ . . ܐܝܬ ܗܘܐ ܕܝܢ ܒܗܿܘ ܙܒܢܐ ܝܕܝܥܐ ܒܬܪܥܐ ܕܡܠܟܐܼ. ܝܙܕܝܢ ܡܼܢ ܟܪܟܐ ܕܒܝܬ ܓܪ̈ܡܝ. ܘܗܢܐ ܕܐܝܬܘܗܝ ܗܘܐ ܠܥܕܬܐ ܣܢܐܓܪܐܼ. ܐܝܟ ܩܘܝܛܢܛܝܢܘܣ ܘܬܐܕܣܝܣ ܘܒܢܼܐ ܥܕ̈ܬܐ ܘܕܝܪ̈ܬܐ ܒܥܠܡܐ ܟܠܗ. ܛܘܦܣܐ ܕܐܘܪܫܠܡ ܕܒܫܡܝܐ. ܘܐܝܟ ܝܘܣܦ ܒܥܝܢ̈ܝ ܦܪܥܘܢ ܘܝܬܝܪ. ܗܟܢ ܪܚܝܡ ܗܘܼܐ ܠܟܘܣܪܘ. ܕܡܼܢ ܗܕܐ ܡܫܡܗܐ ܐܝܬܘܗܝ ܗܘܐ ܒܬܪ̈ܬܝܗܝܢ ܡܠܟܘ̈ܬܐ ܕܦܪ̈ܣܝܐ ܘܕܪ̈ܗܘܡܝܐ. ܡܬܐܡܪܐ ܕܝܢ ܕܟܘܠܘܡ ܡܼܢ ܨܦܪܐ ܠܨܦܪܐ ܐܠܦ ܐܣܬܪ̈ܝܢ ܡܫܕܪ ܗܘܼܐ ܠܡܠܟܐ ܗܼܘ ܝܙܕܝܢ܀

ܡܨܡܚܝܢ ܗܘܼܘ ܕܝܢ ܒܗܿܘ ܙܒܢܐ ܒܕܘܒܪ̈ܐ ܕܡܝܬܪܘܬܐ ܡܪܝ ܒܒܝ ܕܐܝܙܠܐ. ܗܢܐ ܕܒܬܪ ܪܒܢ ܡܪܝ ܐܒܪܗܡ ܟܫܟܪܝܐܼ. ܗܼܘ ܟܗܢܘ ܠܗܿܘ ܥܘܡܪܐ. ܘܣܓܝ̈ܐܐ ܐܚܗܐ ܥܡܘܠܬ̈ܢܐ ܢܦܩܼܘ ܡܼܢ ܗܿܘ ܥܘܡܪܐ. ܐܡܿܪ ܐܢܐ ܕܝܢ ܡܪܝ ܝܥܩܘܒ ܕܢܨܒܼ ܥܘܡܪܐ ܕܒܝܬ ܥܒ̈ܐ. ܘܡܪܝ

Page 24

ܐܠܝܐ ܕܒܢܼܐ ܥܘܡܪܐ ܥܠ ܓܢܒܝ ܕܩܠܬ ܠܘܬ ܚܣܢܐ ܥܒܪܝܐ: ܘܡܪܝ ܒܒܿܝ ܒܪ ܢܨܝܒܝ̈ܐ. ܗܢܐ ܗܟܝܠ ܛܘܒܢܐ ܫܒܼܩ ܟܠ ܕܩܢܐ ܗܘܼܐܼ. ܘܣܠܩ ܗܘܼܐ ܝܚܝܕܝܐ ܒܥܘܡܪܐ ܕܡܪܝ ܐܒܪܗܡ. ܘܠܚܪܬܐ ܢܦܼܩ ܡܢ ܬܡܢ܆ ܘܐܙܠܼ ܒܢܼܐ ܥܘܡܪܐ ܐܦ ܗܼܘ ܒܫܒܒܘܬܐ ܕܝܠܗ ܕܥܘܡܪܐ. ܘܫܢܬܼ ܠܘܬܗ ܣܘܓܐܐ ܕܐܚܘܬܐ. ܘܟܕ ܛܒ ܡܼܢ ܝܕܝ̈ܥܐ ܕܒܥܠܡܐ. ܐܝܬܘܗܝ ܗܘܼܐܼ. ܓܒܐ ܠܗ ܥܡ̈ܠܿܐ ܩܫܝ̈ܐ ܕܐܒܝܠܘܬܐ ܢܬܗܦܟ. ܕܘܒܪ̈ܘܗܝ ܕܝܢ ܥܒܪܝܢ ܗܘܼܘ ܠܡܠܬܐ. ܗܿܝ ܕܟܕ ܫܡܼܥ ܝܙܕܝܢ ܡܛܠܬܗܼ ܐܬܼܐ ܠܚܙܬܗ. ܗܿܝ ܕܟܕ ܚܙܝܗܝ ܒܟܠܗ ܗܿܘ ܣܘܡܥܠܐ ܘܒܦܓܪܐ ܡܝܬܐ. ܟܕ ܩܿܐܡ ܗܘܼ ܝܙܕܝܢ ܥܠ ܪ̈ܓܠܘܗܝܼ. ܫܪܝܗܝ ܗܼܘ ܩܕܝܫܐ. ܗܿܝ ܕܒܬܪ ܙܒܢܐ ܐܝܬܝ ܠܗ ܗܼܘ ܝܙܕܝܢ ܨܠܝܒܐ ܕܕܗܒܐܼ. ܕܡܛܒܥܝܢ ܒܗ ܣܘܓܐܐ ܕܝܩܘ̈ܢܕܐ ܘܙܡܪ̈ܓܕܐ ܣܓܝ̈ܐܝ ܕܡܝ̈ܐ. ܘܒܡܨܥܬܗ ܣܝܡܐ ܡܢܬܐܼ ܡܼܢ ܩܝܣܐ ܡܪܢܝܐ ܕܙܩܝܦܗ ܕܦܪܘܩܢ. ܥܡ ܥܠܠܬ̈ܐ ܐܚܪ̈ܢܝܬܐ ܐܝܟ ܕܠܬܨܒܝܬܐ ܕܥܘܡܪܗ. ܣܛܢܐ ܕܝܢ ܪܚܿܡ ܗܪܬܐܼ. ܫܚ̈ܩܐ ܣܓܝ̈ܐܐ ܘܚܪ̈ܝܢܬܐ ܪܘܪ̈ܒܐ ܐܒܿܥܼ. ܒܝܢܬ ܗܠܝܢ ܬܪ̈ܝܢ ܡܓܕ̈ܠܐ ܡܡܪ̈ܕܐ ܕܕܚܠܬ ܐܠܗܐ. ܘܠܐ ܢܚ ܘܫܠܝ ܥܕܡܐ ܠܫܘܡܠܝ ܐܓܘܢܗܘܢ. ܗܠܝܢ ܕܝܢ ܕܒܝܬ ܡܪܝ ܒܒܝ ܪܒܐܼ. ܠܐ ܫܒܩܝܢ ܐܢܫ ܕܠܥܘܡܪܗܘܢ ܢܥܘܠܼ. ܥܕܡܐ ܕܡܚܪܡ ܗܘܐ ܠܡܝܬܪܐ ܡܪܝ ܒܒܝ ܢܨܝܒܝܐ. ܟܕ ܟܢܝܘ ܠܗ ܫܡܐ ܒܒܝ ܙܥܘܪܐ. ܗܠܝܢ ܐܡܪܢܢ ܒܦܣܝ̈ܩܬܐܼ. ܡܛܠ ܕܝܬܝܪ ܡܼܢ ܫܡܫܐ ܓܠܝܢ ܘܕܢܝܚܝܢ ܕܘܒܪ̈ܝܗܘܢ. ܘܣܗܕܝܢ ܣܝ̈ܡܐ ܣܓܝ̈ܐܐ ܕܐܝܬ ܗܘܢ܆ ܥܠ ܬܘܕܝܬܗܘܢ ܘܕܟܝܘܬܐ ܕܩܢܝܢ ܗܘܼܘ܆ ܣܡ ܕܝܢ ܡܪܝ ܒܒܝ ܪܒܐܼ. ܣܝ̈ܡܐ ܣܓܝ̈ܐܐ ܘܕܪ̈ܫܼܐ ܘܦܘܫܩ̈ܐ. ܣܡ ܕܝܢ ܐܦ ܩܕܝܫܐ ܡܪܝ ܒܒܝ ܢܨܝܒܝܐܼ. ܟܬܒ̈ܐ ܕܥܠ ܕܘܒܪ̈ܐ ܕܐܝܚܝ̈ܕܝܐܼ. ܕܣܓܝ ܡܬܗܪܝܢ ܠܫܡܘ̈ܥܝܗܘܢ. ܥܡ ܡܐܡܪ̈ܐ ܕܬܝܒܘܬܐ ܕܥܒܝܕܝܢ ܠܗ ܒܡܫܘܚܬܐ܀

Page 25

ܗܝܕܝܢ ܟܢܫ ܟܘܣܪܘ ܚܝܠܘ̈ܬܐ ܘܥܠ ܠܐܪܥܐ ܕܪ̈ܗܘܡܝܐ. ܘܥܒܕ ܬܪ̈ܝܢ ܪ̈ܒܝ ܚ̈ܝܠܐܼ ܘܫܕܪ ܠܡܥܪܒܐ. ܘܟܒܫܘ ܠܡܪܕܐ ܘܠܐܡܕ. ܘܠܡܝܦܪܩܛ ܘܠܐܘܪܗܝ. ܘܥܒܼܕܘ ܓܫܪ̈ܐ ܒܦܪܬܼ. ܘܥܒܪܘ ܠܘܩܒܠ ܡܒܘܓ. ܚܕ ܕܝܢ ܡܢ ܪ̈ܒܝ ܚܝ̈ܠܐ ܕܫܡܗ ܫܗܪܒܪܙ. ܐܚܝܪ ܚܐܦܗ ܥܠ ܐܘܪܫܠܡ. ܘܐܬܟܬܫ ܕܢܦܬܚܘܢ ܠܗ ܬܪ̈ܥܐܼ ܘܠܐ ܐܬܛܦܝܣܘ. ܘܣܕܪ ܥܠܝܗܿ ܩܪܒܐ. ܘܒܢܼܐ ܥܠܝܗܿ ܩܠܩܘ̈ܡܐ. ܘܬܪܥܗ ܠܫܘܪܐ ܘܥܠ ܥܝܠܗܿ. ܘܐܚܕ ܠܐܦܝܣܩܘܦܐ ܘܠܪ̈ܫܢܐ ܕܡܕܝܢܬܐܼ. ܘܐܫܬܢܕ ܒܗܘܢ ܡܛܠ ܩܝܣܐ ܕܙܩܝܦܐ. ܘܡܐܢ̈ܐ ܕܒܝܬ ܓܙܐ. ܘܡܛܠ ܕܚܝܠܐ ܐܠܗܝܐ ܬܒܼܪ ܐܢܘܢ ܠܪ̈ܗܘܡܝܐ ܩܕܡ ܦܪ̈ܣܝܐ: ܥܠ ܕܐܫܕܘ ܕܡܐ ܙܟܝܐ ܕܡܠܟܐ ܡܘܪ̈ܝܩܐ ܘܕܒܢ̈ܗܘܝ. ܠܐ ܫܒܼܩ ܐܠܗܐ ܕܘܟܬܐ ܡܣܬܪܬܐ ܕܠܐ ܚܘܝܘܗܿ ܠܗܘܢ. ܘܚܘܝܘ ܠܗܘܢ ܩܝܣܐ ܕܙܩܝܦܐܼ. ܟܕ ܣܝܡ ܘܡܛܫܝ ܒܓܢܬܐ ܕܝܪܩܐ. ܘܥܒܼܕܘ ܩܒܘ̈ܬܐ ܣܓܝ̈ܐܬܐ. ܘܠܗ ܥܡ ܡܐܢ̈ܐ ܣܓܝ̈ܐܐ ܘܨܒܘ̈ܬܐ ܝܩܝܪ̈ܬܐ ܫܕܪܘ ܠܟܘܣܪܘ. ܘܟܕ ܡܛܘ ܠܘܬ ܝܙܕܝܢ܆ ܥܒܼܕ ܥܐܕܐ ܪܒܐܼ. ܘܒܝܕ ܦܣܣܐ ܕܡܼܢ ܡܠܟܐܼ. ܫܩܼܠ ܡܢܬܐ ܡܢܗ. ܘܠܗ ܫܕܪ ܠܘܬ ܡܠܟܐܼ. ܣܡܗܼ ܕܝܢ ܡܠܟܐ. ܐܝܟ ܕܠܐܝܩܪܐ ܥܡ ܡܐܢ̈ܝ ܩܘܕܝܫܐܼ. ܒܒܝܬ ܓܙܐ ܚܕܬܐ ܕܒܢܼܐ ܒܩܛܝܣܦܘܢ܀

ܗܝܕܝܢ ܚܝܠܘ̈ܬܐ ܕܦܪ̈ܣܝܐܼ. ܢܩܼܫܘ ܥܠ ܐܠܟܣܢܕܪܝܐ: ܗܿܝ ܕܛܒܝܥܬܼ ܒܫܘܪ̈ܐ܇ ܘܡܝ̈ܐ ܕܢܝܠܘܣ ܟܪܝܟܝܢ ܠܗܿ. ܘܬܪ̈ܥܐ ܚܣܝ̈ܢܐ ܐܝܼܬ ܠܗܼܿ. ܗܿܝ ܕܐܠܟܣܢܕܪܘܣ ܒܢܗܿ. ܒܡܠܟܘ̈ܗܝ ܕܐܪܝܣܛܘܛܠܝܣ ܪܒܗ. ܘܙܒܢܐ ܐܬܟܬܫܘ ܥܠܝܗܿ ܘܠܐ ܐܬܡܨܝܘ ܠܡܠܒܟܗܿ. ܗܝܕܝܢ ܢܦܼܩ ܠܘܬܗܘܢ ܓܒܪܐ ܕܫܡܗ ܦܛܪܘܣ ܕܢܚܬ ܡܼܢ ܒܝܬ ܩܛܪ̈ܝܐ ܡܼܢ ܛܠܝܘܬܗ ܠܐܠܟܣܢܕܪܝܐܼ. ܐܝܟ ܕܢܬܕܪܫ ܒܦܝܠܣܘܦܘܬܐ. ܘܐܡܼܪ ܠܪܒ ܚܝ̈ܠܐ ܕܦܪ̈ܣܝܐܼ. ܕܐܢܐ ܡܫܠܡ ܐܢܐ ܠܟ ܡܕܝܢܬܐ. ܗܢܐ ܕܝܢ ܦܛܪܘܣ ܐܫܟܚ ܒܚܕ ܡܼܢ ܝܘܡܝ̈ܢ

Page 26

ܒܒܝܬ ܐܪ̈ܟܐ ܕܡܕܝܢܬܐ. ܒܫܘܠܡ ܟܬܒܐ ܕܟܬܝܒ ܗܟܢܐ. ܕܡܐ ܕܩܐܡ ܐܘܠܨܢܐ ܥܠ ܐܠܟܣܢܕܪܝܐܼ. ܡܼܢ ܬܪܝܥܐ ܡܥܪܒܝܐ ܕܠܘܩܒܠ ܝܡܐ ܐܠܟܣܢܕܪܝܐܼ. ܡܼܢ ܬܪܥܐ ܡܥܪܒܝܐ ܕܠܘܩܒܠ ܝܡܐ ܡܬܬܚܕܐ ܘܐܬܥܬܕܘ ܦܪ̈ܣܝܐ ܘܐܚܕܘ ܐܠܦ̈ܐ ܙܥܘܪ̈ܝܬܐ ܕܨܝ̈ܕܐܼ ܘܝܬܒܘ ܒܗܝܢ. ܘܥܡ ܨܦܪܐ ܥܕ ܚܫܘܟ܆ ܥܡ ܣܝ̈ܢܐ ܕܨܝ̈ܕܐ ܐܫܬܘܬܦܘ ܥܡ ܨܝ̈ܕܐ ܘܥܠܘ ܠܡܕܝܢܬܐ. ܘܩܛܠܘ ܠܢܛܘܪ̈ܐ ܕܬܪ̈ܥܐܼ ܘܦܬܚܘ ܠܚܒܪ̈ܝܗܘܢ ܘܐܟܪܙܘ ܙܟܘܬܗ ܕܟܘܣܪܘ ܥܠ ܫܘܪܐ. ܘܐܚܕܬܼ ܕܚܠܬܐ ܠܐܢܫ̈ܐ ܟܠܗܘܢ. ܘܐܦ ܐܠܦܐ ܣܓܝ̈ܐܬܐ ܕܣܝܡ ܗܘܼܐ ܒܗܝܢ ܓܙܐ ܕܥܕܬܐ ܘܕܪ̈ܘܪܒܢܐ ܕܢܥܪܩܘܢܝܗܝ ܒܝܡܐܼ. ܫܩܠܬܼ ܐܢܝ̈ܢ ܪܘܚܐ ܘܐܝܬܝܬܼ ܠܡܫܪܝܬܐ ܕܦܪ̈ܣܝܐ. ܘܕܫܪܘ ܐܢܝ̈ܢ ܠܟܘܣܪܘܼ ܥܡ ܩܠܝ̈ܕܐ ܕܡܕܝܢܬܐ. ܡܐ ܕܝܢ ܕܡܛܝ ܐܝܙܓܕܐ ܛܥܝܢ ܩܠܝ̈ܕܐ ܠܘܬ ܝܙܕܝܢ܆ ܒܗ ܒܠܠܝܐ ܥܒܼܕ ܩܠܝ̈ܕܐ ܕܕܗܒܐ ܚܠܦܝܗܘܢܼ ܘܫܕܪ ܠܡܠܟܐ. ܕܝܬܝܪ ܢܓܪܓܝܘܗܝ ܠܡܠܟܐ ܠܒܪܚܡܬܗ܀ ܟܕ ܕܝܢ ܐܬܒܟܫܬܼ ܐܘܪܫܠܡܼ. ܫܕܪ ܝܗܘ̈ܕܝܐ ܣܢܐܝ̈ܢ ܢܘܪܐܼ ܒܟܠܗܘܢ ܗܝ̈ܟܠܐ ܕܒܗܿ. ܒܗ ܕܝܢ ܒܗܢܐ ܝܩܕܢܐ ܐܿܒܕ ܐܦ ܗܝܟܠܐ ܕܒܝܬ ܩܝܡܬܐ: ܗܿܘ ܕܡܼܢ ܩܘܛܢܛܝܢܘܣ ܘܗܠܢܐ ܐܬܒܢܝ: ܘܐܨܛܒܬܼ ܒܫܝ̈ܫܐ ܘܒܩܘܦܣ̈ܐ ܕܠܝܬ ܠܗܘܢ ܕܡܝ̈ܐ. ܘܐܦ ܠܘܬ ܪܒ ܚܝܠܐ ܕܦܪ̈ܣܝܐ: ܩܪܒܘ ܒܢ̈ܝ ܨܠܘ̈ܒܐܼ ܘܐܡܼܪܘ ܠܗ. ܕܟܠܗ ܕܗܒܐ ܘܣܐܡܐ ܘܓܙ̈ܐ ܕܐܘܪܫܠܡܼ. ܗܐ ܣܝܡܝܢ ܬܚܝܬ ܩܒܪܗ ܕܝܫܘܥ. ܗܼܢܢ ܕܝܢܼ ܥܠ ܗܿܝ ܕܢܚܒܠܘܢ ܕܘܟܬ ܩܒܪܐ ܡܨܛܢܥܝܢ ܗܘܼܘ. ܘܟܕ ܝܗܼܒ ܠܗܘܢ ܐܬܪܐ: ܘܚܦܪܘ ܐܝܟ ܬܠܬ ܐܡܝ̈ܢ ܚܕܪܘܗܝ܆ ܐܫܟܚܘ ܓܘܪܢܐ ܚܕ ܟܕ ܟܬܝܒ ܥܠܘܗܝ܆ ܕܗܢܐ ܓܘܪܢܐ ܐܝܬܘܗܝ ܕܝܘܣܦ ܒܘܠܘܛܐ: ܗܿܘ ܕܝܗܼܒ ܩܒܪܐ ܠܦܓܪܗ ܕܝܫܘܥ. ܟܕ ܕܝܢ ܫܒܡܼܥ ܪܒ ܚܝܠܐ ܥܠ ܨܢܥܬܗܘܢ ܕܗܘ̈ܕܝܐ: ܛܪܕ ܐܢܘܢ ܒܝܫܐܝܬ. ܗܿܝ ܕܟܕ ܫܡܥܗܿ ܝܙܕܝܢ ܐܘܕܥܗܿ ܠܡܠܟܐ. ܘܦܼܩܕ ܥܠ ܝܗܘ̈ܕܝܐܼ. ܕܩܢܝܢܗܘܢܼ ܢܫܬܩܠ. ܘܗܼܢܘܢ ܢܙܕܩܦܘܢ. ܦܓܪܗ

Page 27

ܕܝܢ ܕܝܘܣܦ. ܗܼܘ ܦܩܼܕ ܩܕܡ ܡܘܬܗܼ. ܕܢܬܬܣܝܡ ܦܓܪܗܼ ܥܠ ܓܢܒ ܩܒܪܗ ܕܡܪܢ܀ ܗܝܕܝܢ ܬܒܼܥ ܝܙܕܝܢ ܡܢ ܡܠܟܐܼ. ܕܢܒܢܼܐ ܐܢܘܢ ܠܗܝܟ̈ܠܐ ܕܐܘܪܫܠܡ. ܘܫܕܪ ܟܣܦܐ ܕܠܐ ܒܙܥܘܪ. ܘܚܕܬ ܐܢܘܢ ܒܟܠܗܘܢ ܫܘܦܪ̈ܐ. ܒܢܼܐ ܕܝܢ ܐܦ ܥܕ̈ܬܐ ܘܕܝܪ̈ܬܐܼ. ܟܟܠܗܘܢ ܐܬܪ̈ܘܬܐ܀

ܫܡܼܥ ܕܝܢ ܪܒ ܚܝܠܐ ܕܦܪ̈ܣܝܐ܆ ܘܐܦ ܥܠ ܒܝܬ ܡܪܝ ܓܝܘܪܓܝܣ ܕܠܘܕ ܕܥܘܬܪܐ ܣܓܝܐܐ ܐܝܼܬ ܒܗ. ܘܫܕܪ ܣܘܓܐܐ ܡܼܢ ܦܠܚܘ̈ܗܝܼ ܘܠܐ ܐܬܡܨܝܘ ܠܡܥܠ. ܒܕܡܬܟܠܝܢ ܗܘܼܘ ܡܢ ܚܝܠܐ ܐܠܗܝܐ. ܠܚܪܬܐ ܕܝܢ ܐܙܼܠ ܗܼܘ ܒܚܡܬܐ ܣܓܝܐܬܐ. ܘܟܕ ܡܛܐ ܠܬܪܥܐ ܕܗܝܟܠܐܼ. ܚܒܨܗ ܠܣܘܣܝܗ ܕܢܥܘܠ. ܛܪܘܢܐܝܬ. ܗܝܕܝܢ ܕܒܩ ܪ̈ܓܠܘܗܝ ܕܣܘܣܝܐ ܒܐܪܥܐܼ. ܘܠܐ ܠܩܕܡܘܗܝ ܐܙܿܠ ܗܘܼܐܼ ܘܠܐ ܠܒܣܬܪܗ. ܘܚܘܝܗ ܐܠܗܐܼ. ܕܐܦܢ ܫܒܩܗ ܕܢܥܘܠ ܠܐܘܪܫܠܡܼ. ܠܘ ܚܝܠܗ ܡܚܝܠ ܗܘܼܐ. ܐܠܐ ܕܢܪܕܐ ܐܢܘܢ ܠܪ̈ܗܘܡܝܐ ܕܐܡܪܝܢ ܗܘܼܘ ܕܠܐ ܡܨܐ ܟܘܣܪܘ ܕܢܫܬܠܛ ܒܐܘܪܫܠܡ. ܘܢܕܪ ܐܢ ܡܫܬܘܙܒ ܐܢܐܼ. ܥܒܿܕ ܐܢܐ ܡܐܢܐ ܕܣܐܡܐ ܒܕܡܘܬ ܕܗܝܟܠܐ ܕܡܪܝ ܓܝܘܪܓܝܣ. ܘܫܡܠܝ ܒܥܒܕܐ. ܘܗܐ ܬܠܐ ܗܿܘ ܡܐܢܐ ܕܬܗܪܐܼ. ܒܗ ܒܗܝܟܠܐ ܥܕܡܐ ܠܗܫܐ. .

ܒܬܪܟܢ ܟܕ ܟܘܣܪ ܒܕܣܩܿܪܬܐ ܕܡܠܟܐ ܝܬܒ ܟܢܫ ܗܪܩܠܐ ܩܣܪ ܚܝܠܘ̈ܬܐ ܣܓܝ̈ܐܐ ܘܢܚܬ ܥܠܘܗܝ. ܘܐܬܬܙܝܥ ܟܘܣܪܘ ܡܼܢ ܩܕܡܘܗܝ. ܘܗܘܼܐ ܒܕܚܠܬܐ ܪܒܬܐ. ܘܢܚܬ ܗܪܩܠܐ ܒܐܬܪ̈ܘܬܐ ܓܪ̈ܒܝܝܐܼ. ܘܐܘܒܕ ܘܐܚܪܒ ܘܫܒܐ ܟܠܗܘܢ ܐܬܪ̈ܘܬܐ ܓܪ̈ܒܝܝܐܼ. ܘܐܘܒܕ ܘܐܚܪܒ ܘܫܒܐ ܟܠܗܘܢ ܐܬܪ̈ܘܬܐ ܓܪ̈ܒܝܝܐ. ܘܟܕ ܩܪܒ ܠܕܣܩܪܒܬܐܼ. ܥܪܼܩ ܟܘܣܪܘ ܡܼܢ ܩܕܡܘܗܝ܆ ܘܐܙܼܠ ܠܡܚܘ̈ܙܐ. ܡܬܐܡܪܐ ܕܝܢ ܕܟܕ ܨܒܼܐ ܠܡܥܪܒ ܡܼܢ ܕܣܩܪܬܐܼ. ܫܡܼܥ ܩܠܐ ܕܢܩܘܫܐ. ܘܐܬܬܙܝܥ ܘܢܩܫ

Page 28

ܚܨܗ ܘܐܫܬܪܝܬܼ ܟܪܣܗ. ܘܐܡܪܬܼ ܠܗ ܫܝܪܝܢ. ܠܐ ܬܕܚܠ ܐܠܗܐ܇ ܘܐܡܼܪ ܠܗܿ. ܐܝܟܢ ܐܝܬܝ ܐܠܗܐ: ܘܗܐ ܡܼܢ ܩܫܐ ܚܕ ܡܬܪܕܦ ܐܢܐ. ܗܕܐ ܕܝܢ ܐܡܼܪ. ܥܠ ܕܫܡܼܥ ܕܗܪܩܠܐ ܕܪܓܐ ܕܟܗܢܘܬܐ ܫܩܝܠ ܗܘܼܐ. ܘܝܡܐ ܕܐܢ ܗܘܝܐ ܠܝܼ ܙܟܘܬܐ: ܠܐ ܥܕܬܐ ܫܒܿܩ ܐܢܐ ܘܠܐ ܢܩܘܫܐܼ ܒܟܠܗ ܫܘܠܛܢܝ. ܙܘܥܬܐ ܕܝܢ ܘܕܚܠܬܐ ܕܐܚܕܬܗ ܡܼܢ ܩܠ ܢܩܘܫܼܐ. ܒܕܐܬܚܫܒ ܕܪ̈ܗܘܡܝܐ ܐܢܘܢ ܕܐܝܬ ܥܡܗܘܢ ܢܩܘܫܼܐ. ܘܗܐ ܡܛܝܢ ܠܕܣܩܪܬܐܼ. ܫܩܼܠ ܟܠܗ ܓܙܐ ܕܡܠܟܘܬܐ. ܘܫܒܐ ܘܐܚܪܒ ܐܬܪ̈ܘܬܐ ܣܓܝ̈ܐܐܼ. ܘܗܦܼܟ ܠܒܣܬܪܗ܀

ܗܝܕܝܢ ܡܕܪܘ ܥܠ ܟܘܣܪܘܼ. ܣܘܓܐܐ ܕܚܝܠܘ̈ܬܐ. ܘܩܡ ܫܡܛܐ ܒܪܗ ܕܝܙܕܝܢ ܘܢܝܗܘܪܡܝܙܕ ܘܐܡܠܟܘ ܡܠܟܐ ܠܫܝܪܘܝ ܒܪ ܟܘܣܪܘ. ܘܟܢܫܘ ܠܘܬܗ ܚܝ̈ܠܘܬܐ ܣܓܝ̈ܐܐ. ܟܕ ܕܝܢ ܫܡܼܥ ܟܘܣܪܘܼ. ܐܚܕܘܗܝ ܨܘܪ̈ܢܐ ܘܡܛܝܘ ܥܠܘܗܝ ܚܒ̈ܠܐ ܕܡܘܬܐ. ܘܫܒܩܗܿ ܠܡܠܟܘܬܗ ܒܠܠܝܐ ܘܥܪܼܩܼ. ܗܼܘ ܘܬܪ̈ܝܢ ܛܠܝ̈ܐ ܙܥܘܪ̈ܐ ܥܡܗܼ. ܕܐܬܠܘܝܘ ܠܗ ܡܼܢ ܒܢ̈ܝ ܒܝܬܗ. ܘܥܼܪܩܘ ܘܛܫܘ ܒܒܓܐ ܕܡܠܟܐ. ܘܟܕ ܚܙܼܐ ܠܚܝ̈ܠܘܬܐ ܕܐܕܪܟܘܗܝܿ ܗܼܘ ܘܗܠܝܢ ܛܠܝ̈ܐ ܠܘܩܒܠ ܚܕܕ̈ܐܼ ܒܿܟܝܢ ܗܘܼܘ. ܘܫܕܐ ܐܝܕܗ ܥܠ ܣܝܓܐ ܕܢܥܒܪ ܠܗܿܘܓܒܐ ܘܢܥܪܘܩܼ. ܘܡܼܢ ܕܚܠܬܗ ܠܐ ܐܬܡܨܝ ܕܢܥܒܪ ܘܐܚܕܘܗܝ ܘܐܝܬܝܘ ܚܒܫܘܗܝ ܒܒܝܬܐ ܕܓܒܪܐ ܕܫܡܗ ܡܝܗܪܣܦܢܕ. ܘܠܚܡܐ ܡܛܪ ܢܦܫ ܝܗܒܝܢ ܗܘܼܘ ܠܗ. ܗܝܕܝܢ ܬܒܥܘ ܫܡܛܐ ܘܢܝܗܘܪܡܝܙܕ ܡܼܢ ܫܝܪܘܝ ܡܠܟܐ ܒܪ ܟܘܣܪܘ ܕܢܩܛܠܘܢܝܗܝ ܠܟܘܣܪܘ. ܘܟܕ ܐܦܣ ܠܗܘܢܼ ܥܠܘ ܥܠܘܗܝ ܐܝܟܐ ܕܚܒܝܫ ܗܘܼܐ. ܘܐܪܝܡ ܫܡܛܐ ܣܝܦܐ ܕܢܡܚܝܘܗܝܼ. ܘܒܟܼܐ ܟܘܣܪܘ ܠܩܘܒܠܗܼ ܘܐܡܼܪ ܠܗ. ܡܢܿܐ ܚܛܝܬ ܠܟܿ ܕܬܩܛܠܢܝ. ܘܠܐ ܡܚܝܗܝ ܫܡܛܐ. ܘܡܚܝܗܝ ܢܝܗܘܪܡܝܙܕ ܒܢܪܓܐ ܥܠ ܟܬܦܗܼ. ܘܬܢܐ ܥܠ ܐܚܪܬܐ. ܘܐܪܩܕ ܥܠܘܗܝ ܫܝܪܘܝ ܒܪܗܼ.

Page 29

ܘܩܒܪܘܗܝ ܒܩܒܪܐ ܕܡܠܟ̈ܐ. ܘܗܕܐ ܣܥܪ ܫܡܛܐ. ܥܠ ܕܟܕ ܡܝܬ ܝܙܕܝܢ ܐܒܘܗܝܼ. ܒܙܗ ܟܘܣܪܘ ܠܒܝܬܗ. ܠܐܢܬܬܗ ܕܝܢ ܕܝܙܕܝܢ ܫܢܕ̈ܐ ܣܓܝ̈ܐܐ ܐܣܒܠܗܿ ܘܢܝܗܘܪܡܝܙܕ ܥܠ ܕܩܛܠܗ ܠܐܒܘܗܝ. ܐܡܠܟ ܕܝܢ ܟܘܣܪܘ ܒܪ ܗܘܪܡܝܙܕ. ܬܠܬܝܢ ܘܬܡ̈ܢܐ ܫܢܝ̈ܢ.

ܘܗܘܼܐ ܫܠܡܐ ܘܫܝܢܐ ܒܝܘܡ̈ܝ ܫܝܪܘܝ ܒܪܗܼ. ܠܟܠܗܘܢ ܟܪ̈ܣܛܝܢܐ: ܪܘܪ̈ܒܢܝ ܡܠܟܐ ܕܝܢ ܥܡ ܫܡܛܐ ܥܒܼܕܘ ܐܦܪܣܢܐܼ. ܘܩܛܠܘ ܠܟܠܗܘܢ ܒܢܘ̈ܗܝ ܕܟܘܣܪܘ. ܘܠܡܪܕܢܫܗ ܒܪܗܿ ܕܫܝܪܝܢܼ ܥܡܗܘܢ. ܘܒܬܪܟܢ ܐܬܩܛܪܓ ܫܡܛܐ ܩܕܡܘܗܝ܆ ܕܒܿܥܐ ܕܢܚܛܘܦܼ ܡܠܟܘܬܐ. ܘܫܕܪ ܐܝܬܝܗ ܘܚܒܫܗ. ܗܝܕܝܢ ܥܼܪܩ ܫܡܛܐ. ܘܐܙܼܠܘ ܐܫܟܚܘܗܝ ܒܚܝܪܬܐ ܕܛܝ̈ܝܐ. ܘܦܣܼܩ ܡܠܟܐ ܠܐܝܕܗ ܕܝܡܝܢܐ. ܘܚܒܫܗ ܒܝܬ ܐܣܝܪ̈ܐ܀

ܒܥܕܬܐ ܕܝܢ ܐܬܬܣܝܡ ܪܫܐ ܝܫܘܥܝܗ ܓܕܠܝܐ. ܗܘ ܕܟܕ ܒܛܝܠܘܬܗ ܢܣܼܒ ܐܢܬܬܐܼ. ܠܐ ܐܬܥܘܟ ܡܼܢ ܗܕܐ. ܘܐܬܬܣܝܡ ܐܦܝܣܩܘܦܐ ܠܒܠܕ ܡܕܝܢܬܐ. ܘܠܚܪܬܐ ܐܬܬܪܝܡ ܠܥܒܕܐ ܕܩܬܘܠܝܩܘܬܐ. ܡܨܒܬ ܗܘܼܐ ܕܝܢܼ ܒܟܗܠܝܢ ܡܝܬܪ̈ܬܐ܀

ܫܝܪܘܝ ܕܝܢ ܡܼܢ ܕܡܛܐ ܙܒܢܐ ܕܩܝܛܐ: ܘܐܝܟ ܥܝܕܐ ܕܡܠܟܐ ܐܫܩܠ ܠܒܝܬ ܡܕܝ̈ܐܼ. ܐܕܪܟܗ ܟܐܒܐ ܕܟܪܣܐ. ܘܡܝܬ ܒܐܘܪܚܐ. ܐܡܠܟ ܕܝܢܼ ܬܡܢܝܐ ܝܪ̈ܚܝܢ܀

ܘܗܝܕܝܢ ܐܡܠܟܘ ܚܠܦܘܗܝ܆ ܠܐܪܕܫܝܪ ܒܪܗ: ܒܪܗܿ ܕܐܢܙܘܝ ܪܗܘܡܝܬܐ. ܟܕ ܛܒ ܛܠܝܐ ܙܥܘܪܐ ܐܝܬܘܗܝ ܗܘܼܐ. ܚܕ ܕܝܢ ܡܼܢ ܪ̈ܒܝ ܚܝܠܐ ܕܦܪ̈ܣܝܐ܆ ܕܕܒܝܩ ܗܘܼܐ ܠܗܪܩܠܐ ܩܣܪ: ܕܫܡܗ ܦܪܐܗܢ: ܟܕ ܫܡܼܥ ܥܠ ܐܪܕܫܝܪ ܛܠܝܐܼ ܕܐܡܠܟܼ. ܥܬܕ ܚܝ̈ܠܘܬܐ ܕܪ̈ܗܘܡܝܐ ܘܕܦܪ̈ܣܝܐܼ. ܘܐܬܼܐ ܠܡܚܘ̈ܙܐ. ܘܙܟܐ ܠܚܝܠܐ ܕܦܪ̈ܣܝܐܼ. ܘܥܠ ܘܩܛܠܗ ܠܐܪܕܫܝܪ. ܘܫܡܛܐ ܒܪ ܝܙܕܝܢ ܐܦܩܗ ܡܢ ܒܝܬ ܐܣܝܪ̈ܐܼ. ܘܙܩܦܗ ܩܕܡ ܬܪܥܐ ܕܥܕܬܐ ܕܒܝܬ ܢܪܩܘܣ. ܥܠ ܕܒܚܕ ܡܢ ܝܘܡܝ̈ܢ ܨܚܝܼ ܠܒܪܬܗ

Page 30

ܕܗܢܐ ܪܒܚܝܠܐ. ܘܫܪܐ ܐܢܘܢ ܠܪ̈ܗܘܡܝܐ ܕܐܬܼܘ ܥܡܗܼ ܘܐܙܠܘ ܠܘܬ ܗܪܩܠܐ. ܟܕ ܫܕܪ ܥܡܗܘܢ ܠܗܪܩܠܐܼ ܩܝܣܐ ܕܙܩܝܦܐ ܡܪܢܝܐ ܕܐܝܬܝܘ ܡܢ ܐܘܪܫܠܡܼ. ܘܣܝܡ ܗܘܼܐ ܒܝܬ ܓܙܐ ܕܦܪ̈ܣܝܐܼ. ܥܡ ܩܘܪ̈ܒܢܐ ܣܓܝ̈ܐܐ ܕܠܐ ܣܟ. ܐܡܠܟ ܕܝܢ ܐܪܕܫܝܪ ܫܢܬܐܼ ܘܝܪ̈ܚܐ ܫܬܐ. ܘܗܢܐ ܦܪܐܗܢ ܪܒܚܝܠܐ ܕܩܛܠܼ ܠܐܪܕܫܝܪܼ. ܐܡܠܟܼ ܐܪܒܥܝܢ ܝܘܡܝ̈ܢ. ܘܒܚܕ ܡܼܢ ܝܘܡܝ̈ܢ ܟܕ ܢܦܩܼ ܡܼܢ ܡܚܘ̈ܙܐܼ. ܚܕ ܡܼܢ ܓܢܒܪ̈ܘܗܝ ܡܚܝܗܝ ܡܼܢ ܒܣܬܪܗ ܒܢܝܙܟܐܼ ܘܡܝܬ. ܘܐܬܬܕܝܫ ܡܼܢ ܟܠܗ ܥܡܐ܀

ܘܐܡܠܟܘ ܥܠܝܗܘܢ ܦܪ̈ܣܝܐ ܠܒܘܪܐܢ ܐܢܬܬܗ ܕܫܝܪܘܝ. ܗܕܐ ܕܝܢ ܟܕ ܐܡܠܟܬܼ܆ ܒܚܟܡܬܐ ܫܕܪܬܼ ܠܘܬ ܗܪܩܠܐ܇ ܠܡܪܝ ܝܫܘܥܝܗܒ ܩܬܘܠܝܩܐ: ܐܝܟ ܕܢܥܒܼܕ ܠܗܿ ܥܡܗ ܫܠܡܐ. ܟܕ ܐܬܠܘܝ ܠܗ ܩܘܪܝܩܘܣ ܕܢܨܝܒܝܢ. ܘܓܒܪܝܠ ܕܟܪܟܐ ܕܒܝܬ ܓܪ̈ܡܝ. ܘܡܪܘܬܐ ܕܓܘܣܛܪܐ. ܘܣܿܓܝ ܚܕܝܐܝܬ ܐܬܩܒܠܘ ܡܼܢ ܡܠܟܐ ܗܪܩܠܐ. ܘܥܒܼܕ ܠܘܬܗܘܢ ܟܠ ܕܨܒܼܘ. ܒܘܪܐܢ ܐܢܬܬ ܫܝܪܘܝ ܕܐܡܠܟܬܼ ܥܠ ܦܪ̈ܣܝܐܼ. ܠܚܪܬܐ ܒܡܘܬܐ ܕܚܢܘܩܝܐ ܡܝܬܬܼ܀

ܘܐܡܠܟܘ ܒܐܣܛܟܪ ܡܕܝܢܬܐܼ. ܠܝܙܕܓܪܕ ܡܼܢ ܙܪܥܐ ܕܡܠܟܘܬܐ. ܗܢܐ ܕܒܗ ܫܠܡܬܼ ܡܠܟܘܬܐ ܕܦܪ̈ܣܝܐ. ܘܐܫܩܠ ܘܐܬܼܐ ܠܡܚܘ̈ܙܐ ܘܥܒܼܕ ܠܗ ܪܒܚܝܠܐ ܕܫܡܗܼ ܪܘܣܛܡ. ܗܝܕܝܢ ܐܣܩ ܥܠܝܗܘܢ ܐܠܗܐ ܒܢ̈ܝ ܐܝܫܡܥܝܠ ܐܝܟ ܚܠܐ ܕܥܠ ܣܦܬܼ ܝܡܐ. ܘܡܕܒܪܢܗܘܢ ܐܝܬܘܗܝ ܗܘܼܐܼ ܡܚܡܕ. ܕܠܐ ܣܘܪ̈ܐ ܩܕܡܝܗܘܢ ܩܝܡܝܢ ܗܘܼܘܼ ܘܠܐ ܬܪ̈ܥܐ. ܘܠܐ ܙܝܢܐܼ ܘܠܐ ܣܟܪ̈ܐ ܘܐܫܬܠܛܘܼ ܒܟܠܗܿ ܐܪܥܐ ܕܦܪ̈ܣܝܐ. ܝܙܕܓܪܕ ܕܝܢ ܫܕܪ ܠܘܩܒܠܗܘܢ ܚܝܠܘ̈ܬܐ ܕܠܐ ܡܢܝܢ. ܘܚܪܒܘ ܛܝ̈ܝܐܼ ܠܟܠܗܘܢ ܘܩܛܠܘ ܐܦ ܠܪܘܣܛܡ. ܘܝܙܕܓܪܕ ܚܒܼܫ ܢܦܫܗ ܠܓܘ ܡܼܢ ܫܘܪܐ ܕܡܚܘ̈ܙܐ. ܘܠܚܪܬܐ ܒܥܪܘܩܝܐ

Page 31

ܐܬܦܠܛ܆ ܘܐܙܠܼ ܠܐܬܪ̈ܘܬܐ ܕܗܘ̈ܙܝܐ ܘܕܡܪ̈ܘܙܝܐ ܘܬܡܢ ܫܠܡ ܚܝܘ̈ܗܝ. ܘܐܫܬܠܛܘ ܛܝܝ̈ܐ ܒܡܚܘ̈ܙܐ ܘܒܟܠܗܘܢ ܐܬܪ̈ܘܬܐ. ܐܙܠܼܘ ܕܝܢ ܐܦ ܠܐܬܪ̈ܘܬܐ ܕܪ̈ܗܘܡܝܐ. ܘܒܙܘ ܘܐܚܪܒܘܼ ܠܟܠܗܘܢ ܐܬܪ̈ܘܬܐ ܕܣܘܪܝܐ. ܘܫܕܪ ܥܠܝܗܘܢ ܗܪܩܠܐ ܡܠܟܐ ܕܪ̈ܗܘܡܝܐ ܚܝ̈ܠܘܬܐܼ. ܘܩܛܠܘܼ ܡܢܗܘܢ ܛܝ̈ܝܐܼ ܝܬܝܪ ܡܢ ܡܐܐ ܐܠܦܝ̈ܢ. ܝܫܘܥܝܗܒ ܕܝܢ ܩܬܘܠܝܩܐ: ܟܕ ܚܙܐܼ ܠܡܚܘ̈ܙܐ ܕܐܬܚܪܒܬܼ ܡܢ ܛܝܝ̈ܐ: ܘܬܪ̈ܥܝܗܿ ܕܐܘܒܠܘ ܐܢܘܢ ܠܥܩܘܠܐ: ܘܕܦܫܘ ܒܗܿ ܡܢ ܟܦܢܐ ܡܬܕܝܒܝܢ ܗܘܼܘ. ܐܙܼܠ ܥܡܼܪ ܒܒܝܬ ܓܪ̈ܡܝܼ ܒܟܪܟܐ ܩܪܝܬܐ܀

ܘܩܘܪܩܘܣ ܕܢܨܝܒܝܢ ܫܟܒ. ܘܒܝܕ ܣܢܐܬܗܘܢ ܕܢܨܝ̈ܒܝܐ ܕܠܘܬܗܼ. ܩܛܪܓܘ ܠܬܠܡܝ̈ܕܘܗܝ ܩܕܡ ܐܡܝܪܐ ܕܡܕܝܢܬܐ. ܘܫܕܪ ܚܒܼܫ ܐܢܘܢ. ܘܒܙܘ ܐܦ ܠܩܠܝܬܗ ܕܩܘܪܝܩܘܣ. ܘܥܡܗܿ ܐܦ ܠܓܙܐ ܕܒܝܬ ܐܒܗ̈ܬܐ ܕܢܨܝܒܝܢ. ܘܐܫܟܚܘ ܒܩܠܝܬܗ ܕܩܘܪܝܩܘܣܼ. ܡܐܢ̈ܐܼ ܘܟܘܬܝ̈ܢܐ ܣܓܝ̈ܐܐ ܕܕܘܠܼܐ ܘܕܫܐܪ̈ܝܐ ܘܣܪ̈ܓܐ ܕܕܗܒܐ. ܗܼܝ ܕܝܢ ܕܠܐ ܠܚܡܝܢ ܠܬܠܡܝܕ̈ܘܗܝ ܕܡܫܝܚܐ܀ ܗܝܕܝܢ ܫܕܪ ܡܪܝ ܝܫܘܥܝܗܒ ܩܬܘܠܝܩܐ܇ ܘܐܝܬܝ ܠܒܪܨܘܡܐ ܡܦܫܩܢܐ ܕܚܝܪܬܐܼ. ܘܣܡܗ ܡܝܛܪܦܘܠܝܛܐ ܒܕܝܪܐ ܕܡܪܝ ܣܪܓܝܣ ܕܠܒܪ ܡܼܢ ܡܕܝܢܬܐ: ܐܝܟ ܕܢܫܬܝܢܘܢ ܥܡܗ ܘܢܩܒܠܘܢܝܗܝ܆ ܘܠܐ ܐܬܛܦܝܣܘ܀

ܕܒܪ ܕܝܢ ܦܛܪܝܪܟܘܬܐ ܡܪܝ ܝܫܘܥܝܗܼܒ ܬܡܢܥܣܪ̈ܐ ܫܢܝ̈ܢ. ܘܐܬܬܣܝܡ ܦܓܪܗܼ ܒܒܝܬ ܣܗ̈ܕܐ ܕܥܕܬܐ ܕܟܪܟܐ ܕܒܝܬ ܓܪ̈ܡܝ. ܘܐܬܬܣܝܡ ܒܥܕܬܐ ܦܛܪܝܪܟܝܣ ܡܪܐܡܗ. ܗܢܐ ܕܝܢ ܐܝܬܘܗܝ ܗܘܼܐ ܡܼܢ ܐܬܪܐ ܕܐܪܙܘܢܿ ܘܩܪܝܬܗܼ ܩܘܙܝܡܪ. ܘܐܬܬܣܝܡ ܗܘܼܐ ܡܝܛܪܦܘܠܝܛܐ ܠܒܝܬ ܠܦܛ. ܠܒܫ ܕܝܢ ܐܣܟܡܐ

Page 32

ܕܝܚܝܕܝܘܬܐ ܒܥܘܡܪܐ ܕܡܪܝ ܐܒܪܗܡ ܕܐܝܙܠܐ. ܘܣܓܝ ܡܬܩܠܣ ܗܘܼܐ ܒܝܚܝܕܝܘܬܗ ܘܒܡܝܛܪܦܘܠܝܛܘܬܗ. ܘܡܢ ܕܐܬܬܣܝܡ ܥܠ ܡܢܪܬܐ ܕܩܬܘܠܝܩܘܬܐ: ܐܬܝܩܪ ܡܼܢ ܟܠܗܘܢ ܡܕܒܪ̈ܢܐ ܕܐܝܫܡ̈ܥܠܝܐ܀

ܐܡܪܝܢ ܓܝܪ ܕܩܪܝܬܐ ܚܕܐ ܐܝܬ ܕܐܝܬܝܗܼܿ ܕܝܗܘ̈ܕܝܐܼ ܟܠܗܿ. ܘܝܬܝܒܐ ܒܝܬ ܡܚܘ̈ܙܐ ܠܚܝܪܬܐ. ܘܫܡܗܼܿ ܡܬܐܡܣܝܐ. ܘܟܕ ܥܒܼܪ ܗܘܐ ܒܚܕ ܡܢ ܝܘܡܝ̈ܢ ܐܣܟܘܠܝܐ ܚܕ ܬܡܿܢ܆ ܐܚܕܗ ܚܕ ܡܼܢ ܒܢ̈ܝ ܨܠܘ̈ܒܐܼ ܘܐܥܠܗ ܠܒܝܬܗ. ܘܙܒܢܐ ܠܐ ܙܥܘܪܐ ܐܣܪܗܼ ܟܕ ܛܚܢ ܒܗ ܪܚܝܐ. ܗܝܕܝܢ ܒܦܘܩܕܢܐ ܕܡܠܟܐ ܐܫܬܕܪ ܟܪܣܛܝܢܐ ܚܕ ܠܗܿ ܩܪܝܬܐܼ ܒܣܘܥܪܢܐ ܡܕܡ. ܘܒܡܦܪܢܣܢܘܬܐ ܕܐܠܗܐ ܥܠ ܫܼܪܐ ܒܗ ܒܒܝܬܐ. ܘܟܕ ܚܙܝܗܝ ܗܿܘ ܐܣܟܘܠܝܐܼ ܐܝܠܠ. ܘܐܚܕܗ ܗܿܘ ܟܪܣܛܝܢܐ ܠܡܪܗ ܕܒܝܬܐܼ. ܘܓܠܼܐ ܠܗ ܟܠܗ ܫܪܪܐ. ܘܐܡܼܪ ܠܗ. ܕܐܢ ܫܒܿܩ ܐܢܬ ܠܝܼ ܗܕܐ ܣܟܠܘܬܐܼ. ܓܿܠܐ ܐܢܐ ܠܟܼ ܥܠ ܣܝܡܬܐ ܡܝܬܪܬܐ. ܘܚܘܝ ܠܗ ܕܘܟܬܐ ܒܒܝܬܗܼ. ܕܣܝܡܝܢ ܗܘܼܘ ܒܗܿ ܦܓܪ̈ܝܗܘܢ ܕܛܠܝ̈ܐ ܚܢܢܝܐ ܘܚܒܪ̈ܘܗܝ ܘܗܕܐ ܕܗܿܘ ܐܣܟܘܠܝܐܼ ܐܠܗܐ ܦܪܢܣܗܿ. ܐܝܟ ܕܬܬܓܠܐ ܣܝܡܬܐ ܕܦܓܪ̈ܝܗܘܢ ܕܛܘܒ̈ܢܐ܀ ܡܬܐܡܪܐ ܕܒܚܕ ܡܢ ܝܘܡܝ̈ܢ. ܟܕ ܐܿܙܠܼ ܗܼܘ ܡܪܐܡܗ ܡܢ ܡܚܘ̈ܙܐ ܠܚܝܪܬܐܼ. ܐܣܬܩܒܠ ܠܗ ܒܘܬܐܼ. ܒܗܿ ܕܒܗܿܝ ܩܪܝܬܐ. ܘܒܝܕ ܕܚܠܬܗܘܢ ܕܡܢܗܼ ܒܐܝܩܪܐ ܪܒܐ ܩܒܠܘܗܝ.

ܒܢܼܐ ܕܝܢ ܗܼܘ ܡܪܐܡܗ ܗܝܟܠܐ ܕܕܝܪܐ ܕܡܪܝ ܣܪܓܝܣ ܕܡܒܪܟܬܐ ܕܝܩܕ. ܘܨܒܬܗ ܒܟܠ ܫܘܦܪܝܢ. ܣܿܓܝ ܓܝܪ ܡܝܬܪ ܗܘܼܐ ܗܢܐ ܡܕܒܪܢܐ ܒܫܘܦܪ̈ܘܗܝ ܡܥܠܝ̈ܐ܀ ܠܒܝܬ ܠܦܛ ܕܝܢ ܡܫܼܚ ܘܫܕܪ ܠܗܘܢ ܪܥܝܐܼ. ܠܣܪܓܝܣ ܐܦܝܣܩܘܦܐ ܕܢܗܪܓܘܠ. ܓܒܪܐ ܡܝܬܪܐ ܘܙܕܝܩܐ. ܘܐܦ ܠܢܨܝܒܝܢ ܣܠܩ ܡܪܐܡܗ ܐܝܟ ܕܢܫܝܢ ܠܥܡܘܪ̈ܝܗܿ. ܥܡ ܡܝܛܪܦܘܠܝܛܗܘܢܼ ܘܠܐ ܐܫܬܥܒܕܘ

Page 33

ܘܫܕܪ ܐܝܬܝ ܠܐܝܣܚܩ ܐܦܣܩܘܦܐ ܕܐܪܙܘܢ ܘܣܡܗ ܥܠܝܗܘܢ ܓܒܪܐ ܢܟܦܐ ܘܡܝܬܪܐ. ܘܟܠܗܘܢ ܝܘ̈ܡܬܐ ܕܚܝܘ̈ܗܝ ܠܐ ܐܟܼܠ ܠܚܡܐ ܡܼܢ ܥܕܬܐ ܕܢܨܝܒܝܢ܆ ܘܠܐ ܐܬܗܦܟ ܒܩܢܝ̈ܢܝܗܿ. ܐܠܐ ܡܼܢ ܐܬܪܗ ܡܝܬܐ ܗܘܼܐ ܣܘܢܩܢܗ ܠܐ ܘܠܬܠܡܝ̈ܕܘܗܝ܀

ܒܗ ܕܝܢ ܒܗܿܘ ܙܒܢܐܼ. ܢܦܼܩ ܓܒܪܐ ܚܕ ܝܗܘܕܝܐ ܡܼܢ ܒܝܬ ܐܪ̈ܡܝܐ: ܡܼܢ ܩܪܝܬܐ ܕܫܡܗܿ ܦܠܘܓܬܐ܇ ܐܝܟܐ ܕܡܬܦܠܓܝܢ ܡܝ̈ܐ ܕܦܪܬ ܠܫܩܝܐ ܕܐܪ̈ܥܬܐ: ܘܐܡܼܪ ܕܐܬܼܐ ܡܫܝܚܐ. ܘܟܢܫ ܠܘܬܗ ܙܩܪ̈ܐ ܘܓܪ̈ܥܼܐ ܘܩܨܪ̈ܐ ܐܝܟ ܐܪܒܥܡܐܐ ܓܒܪܝܢ. ܕܐܘܩܕܘ ܬܠܬ ܥܕ̈ܬܐܼ. ܘܩܛܠܘ ܠܫܠܝܛܐ ܕܐܬܪܐ. ܗܝܕܝܢ ܐܬܼܐ ܥܠܝܗܘܢ ܚܝܠܐ ܡܼܢ ܥܩܘܠܐܼ ܘܩܿܛܠ ܐܢܘܢ. ܠܗܘܢ ܘܠܢܫܝ̈ܗܘܢܼ ܘܠܒܢܝ̈ܗܘܢ. ܘܠܪܫܗܘܢ ܙܩܦܼܘ ܒܗܿ ܒܩܪܝܬܗ܀

ܘܬܘܒ ܒܐܬܪܐ ܕܒܗܩܘܕ ܐܬܬܨܝܕܘ ܡܢܝܢܝ̈ܐ ܒܩܪܝܬܐ ܕܫܡܗܼܿ ܫܛܪܘ. ܐܡܪܝܢ ܓܝܪ ܕܚܒܫܝܢ ܗܘܼܘ ܓܒܪܐ ܡܢ ܪܫܗܿ ܕܫܢܬܐ ܒܒܝܬܐ. ܒܓܘ ܐܪܥܐ: ܘܡܘܟܠܝܢ ܗܘܼܘ ܠܗ ܟܠܗܿ ܫܢܬܐܼ ܟܠ ܕܪܓܐ ܢܦܫܗ. ܘܗܝܕܝܢ ܩܛܠܝܢ ܗܘܼܘ ܠܗ ܕܒܚܐ ܠܫ̈ܐܕܐܼ. ܘܒܪܫܗ ܩܨܡܝܢ ܗܘܼܘ ܘܡܚܪܫܝܢ܆ ܫܢܬܐ ܟܠܗܿ. ܘܟܠ ܫܢܬܐ ܚܕ ܢܟܣܝܢ ܗܘܼܘ . . ܘܬܘܒ ܡܝܬܝܢ ܗܘܼ، ܒܬܘܠܬܐ ܕܠܐ ܚܟܡܗܿ ܓܒܪ. ܘܕܡܟܝܢ ܗܘܼܘ ܥܡܗܿ ܟܠܗܘܢ. ܘܗܿܘ ܕܡܬܝܠܕ ܗܘܼܐ ܡܢܗܼܿ. ܒܪ ܫܥܬܗ ܡܒܫܠܝܢ ܗܘܼܘ ܠܗ. ܥܕܡܐ ܕܒܣܪܗ ܘܓܪ̈ܡܘܗܝ ܐܝܟ ܡܫܚܐ ܗܘܼܘ. ܘܟܢ ܕܝܩܝܢ ܗܘܼܘ ܠܗ ܒܡܕܩܬܐܼ ܘܦܠܚܝܢ ܗܘܼܘ ܠܗ ܒܩܡܚܐ. ܘܥܒܕܝܢ ܗܘܼܘ ܡܢܗ ܚܚܪ̈ܬܐ ܙܥܘܪ̈ܝܬܐ. ܘܟܼܠ ܕܡܬܕܒܩ ܗܘܼܐ ܠܗܘܢܼ. ܡܘܟܠܝܢ ܗܘܼܘ ܠܗ ܚܕܐ ܚܚܘܪܬܐܼ. ܘܠܥܠܡ ܠܐ ܟܿܦܪ ܗܘܼܐ ܒܡܐܢܝ. ܘܐܬܬܚܕܘ ܟܠܗܘܢ ܒܡܥܒܕܢܘܬܐ ܐܠܗܝܬܐܼ. ܒܝܕ ܐܣܟܘܠܝܐ ܚܕ ܕܒܼܥܘ ܕܢܐܚܕܘܢܝܗܝ ܘܐܬܦܠܛ ܡܢܗܘܢ. ܘܐܙܕܩܦܘܼ ܥܡ ܢܫ̈ܐ ܙܢܝ̈ܬܐ

Page 34

ܕܚܒܝ̈ܫܢ ܗܘ̈ܝ ܠܗܘܢ ܘܡܫܬܛܠܝܢ ܗܘܼܘ ܒܗܝܢ. ܗܿܘܝܢ ܗܘܘ ܕܝܢ ܐܝܟ ܫܒܥܝܢ ܢܦܫ̈ܢ܀

ܡܪܐܡܗ ܕܝܢ ܕܒܪ ܪܫܢܘܬܐ ܬܠܬ ܫܢܝܗܢ ܘܦܠܓܗܼܿ ܘܡܝܬ. ܘܐܬܬܣܝܡ ܦܓܪܗ ܒܕܝܪܐ ܕܡܪܝ ܣܪܓܝܢ ܕܡܒܪܟܬܐ܀

ܡܬܢܨܚܝܢ ܗܘܼܘ ܕܝܢ ܒܗܿܘ ܙܒܢܐܼ. ܡܝܛܪ̈ܦܘ̄: ܘܐܦܝܣ̈ܩܘܼ̄ ܡܪܝ ܣܒܪܝܫܘܥ ܕܟܪܟܐ. ܗܿܘ ܕܡܐܟܘܠܬܗ ܙܪ̈ܥܘܢܐ ܗܘܬܼ. ܟܠ ܝܘܡ̈ܝ ܚܝ̈ܘܗܝ. ܘܐܝܣܚܩ ܕܢܨܝܒܝܢ. ܘܣܒܪܝܫܘܥ ܕܚܝܪܬܐ. ܘܝܙܕܦܢܗ ܕܟܫܟܪ. ܘܐܪܣܛܘܣ ܕܢܗܪܓܘܠ. ܘܡܘܫܐ ܕܢܝ̈ܢܘܐ. ܘܝܘܚܢܢ ܕܙܐܒ̈ܐ. ܘܣܒܪܝܫܘܥ ܕܛܪܝܗܢ. ܘܣܪܓܝܣ ܕܒܝܬ ܠܦܛ܀

ܐܠܝܐ ܕܝܢ ܡܝܛܪܦܘܠܝܛܐܼ ܕܡܪܘܼ. ܥܡܐ ܣܓܝܐܐ ܬܠܡܕ ܡܢ ܛܘܪ̈ܟܝܐ ܘܡܼܢ ܥܡ̈ܡܐ ܐܚܪ̈ܢܐ. ܘܡܪܘ ܓܝܪ ܢܗܪܐ ܐܝܬܘܗܝ. ܘܥܠ ܫܡܗ ܐܬܩܪܝܬܼ ܡܕܝܢܬܼܐ. ܘܐܬܪܐ. ܐܡܪܝܢ ܓܝܪ ܕܬܪܥܣܪ ܦܪ̈ܣܚܐ ܗܿܘܐ ܓܘܗܿ. ܘܠܓܘ ܡܼܢ ܫܘܪܐ ܒܪܝܐܼ. ܐܝܬ ܡܕܝܢܿܬܐ ܘܚܣ̈ܢܐ ܣܓܝ̈ܐܐ. ܚ̈ܛܐ ܘܣܥܪ̈ܐ. ܘܓܢ̈ܐ ܘܦܪ̈ܕܝܣܐ. ܒܢܝܐ ܕܝܢ ܠܐܠܟܣܢܕܪܘܣ ܒܪ ܦܝܠܝܦܘܣ. ܘܩܪܗܼܿ ܐܠܟܣܢܕܪܝܐ. ܘܟܕ ܟܒܼܫ ܘܫܥܒܕ ܥܡ̈ܡܐ ܣܓܝ̈ܐܐ ܒܡܕܢܚܐ. ܐܫܩܠ ܕܢܣܡ ܠܐܬܪܗ. ܘܐܬܩܛܠ ܒܣܡ ܡܘܬܐ ܡܼܢ ܥܒܕܘ̈ܗܝ. ܥܠ ܢܗܪܐ ܦܪܬ. ܒܕܘܟܬܐ ܕܡܬܩܪܝܐ ܒܓܢܝܩܝܐܼ ܒܐܪܥܐ ܕܒܒܠ. ܐܡܠܟ ܕܝܢ ܫܢܝ̈ܢ ܬܪ̈ܬܥܣܪܐ ܘܝܪ̈ܚܐ ܫܬܐ܀ ܥܠ ܗܢܐ ܕܝܢ ܐܠܝܐ ܡܝܛܪܦܘܠܛܐ ܕܡܪܘ ܡܬܐܡܪܐܼ. ܕܟܕ ܡܬܟܪܟ ܗܘܼܐ ܒܐܬܪ̈ܘܬܐ ܕܒܬܚܘ̈ܡܐ ܒܪ̈ܝܐ ܕܠܓܘ ܡܢܗܘܢܼ. ܦܓܼܥ ܒܗ ܡܠܟܘܢܐ ܚܕ ܕܐܿܙܠ ܗܘܼܐ ܠܡܩܪܒܘܼ ܥܡ ܡܠܟܐ ܐܚܪܢܐ. ܘܟܕ ܒܣܓܝ̈ܐܬܐ ܬܒܥܗ ܐܠܗܐ ܕܢܦܘܫ ܡܼܢ ܩܪܒܐܼ. ܐܡܼܪ ܠܗ. ܕܐܢ ܡܚܘܐ ܐܢܬ ܠܝ ܐܬܐ ܐܝܟ ܕܡܚܘܝܢ ܟܘܡܪܗܐ ܕܐܠܗ̈ܝܼ. ܡܗܝܡܢ ܐܢܐ ܒܐܠܗܟ.

Page 35

ܘܦܩܼܕ ܡܠܟܘܢܐ ܗܿܘ ܠܟܘܡܪ̈ܐ ܦܠܚ̈ܝ ܠܫ̈ܐܕܐ ܕܥܡܗܼ. ܘܩܪܘ ܠܫܐܕ̈ܐ ܕܠܗܘܢ ܦܠܚܝܢ ܗܘܼܘ ܘܒܪ ܫܥܬܗ ܐܬܟܒܢ ܐܐܪ ܥܢܢ̈ܐ.ܘܪ̈ܘܚܐ. ܘܪ̈ܥܡܐ ܘܒܪ̈ܩܐ ܬܟܒܝܢ ܗܘܼܘ. ܘܗܝܕܝܢ ܐܬܬܙܝܥ ܒܚܝܠܐ ܐܠܗܝܐ ܗܼܘ ܐܠܝܐܼ. ܘܥܒܼܕ ܐܬܐ ܕܨܠܝܒܐ ܫܡܝܢܐܼ ܘܙܓܪܗܿ ܠܦܢܛܣܝܐ ܗܿܝ ܕܪܟܒܘ ܫܐܕ̈ܐ ܡܪ̈ܘܕܐ. ܘܐܬܛܠܩܬ ܡܼܢ ܫܠܝ ܓܡܝܪܐܝܬ. ܗܝܕܝܢ ܟܕ ܚܙܼܐ ܡܠܟܘܢܐ ܗܿܘ ܡܕܡ ܕܣܥܼܪ ܛܘܒܢܐ ܐܠܝܐܼ. ܢܦܠܼ ܘܣܓܕ ܩܕܡܘܗܝ. ܘܗܝܡܢ ܗܼܘ ܘܟܠܗܿ ܡܫܪܝܬܗ. ܘܐܚܿܬ ܐܢܘܢ ܠܢܗܪܐ ܚܕ. ܘܐܥܡܕ ܐܢܘܢ ܠܟܠܗܘܢ ܘܐܩܝܡ ܠܗܘܢ ܟܗ̈ܢܐ ܘܡܫܡܫ̈ܢܐܼ. ܘܗܦܟ ܠܐܬܪܗ܀

ܣܠܘܩܘܣ ܕܝܢ ܐܡܠܟ ܬܠܬܝܢ ܘܬܪ̈ܬܝܢ ܫܢܝ̈ܢ. ܘܒܢܼܐ ܠܐܢܛܝܟܝܐ ܘܠܠܕܝܩܝܐ. ܘܠܣܠܘܩܝܼܐ ܘܠܐܦܡܝܐ. ܘܠܐܕܣܐ ܕܗܼܝ ܐܘܪܗܝ. ܘܠܒܪܘܐܐ ܕܗܼܝ ܚܠܒ܀ ܒܒܠ ܓܝܪ ܗܕܐ ܕܗܫܐ ܡܬܩܪܝܐ ܫܡܝܼܪܡ ܒܢܬܗܿ. ܒܒܠ ܕܝܢ ܩܕܡܝܬܐܼ ܐܝܟܐ ܕܐܬܒܢܝ ܡܓܕܠܐ ܐܝܬܝܗܿ܀ ܢܝܢܘܣ ܒܪ ܒܠܘܣ ܒܢܼܐ ܐܪܟܼ ܕܗܼ ܐܘܪܗܝ. ܘܐܟܪ ܕܐܝܬܝܗܿ ܢܨܝܒܝܢ. ܘܟܠܝܐ ܕܗܼܝ ܩܛܝܣܦܘܢ. ܘܟܠܚ ܕܐܝܬܝܗܿ ܚܛܪ̈ܐ ܕܣܢܛܪܘܓ. ܘܢܝܘ̈ܐ ܘܪܚܒܘܬ ܗܼܘ ܒܢܼܐ ܐܢܝ̈ܢ܀

ܒܗ ܕܝܢ ܒܗܢܐ ܙܒܢܐ ܕܡܼܢ ܠܥܠ ܐܡܪܢܢ܆ ܡܐ ܕܟܒܼܫܘ ܛܝܝ̈ܐ ܠܟܠܗܘܢ ܐܬܪ̈ܘܬܐ ܕܦܪ̈ܣܝܐ ܘܕܪ̈ܗܘܡܝܐܼ. ܣܚܼܘ ܘܥܠܼܘ ܐܦ ܠܒܝܬ ܗܘ̈ܙܝܐ. ܘܟܒܼܫܘ ܠܟܠܗܝܢ ܡܕܝܢ̈ܬܐ ܥܫܝܢ̈ܬܐ. ܗܢܘ ܕܝܢ ܠܒܝܬ ܠܦܛ ܘܠܟܪܟܐ ܕܠܝܕܢ ܘܠܫܘܫܢ ܒܝܪܬܐ. ܘܦܫܬܼ ܫܘܫ ܘܫܘܫܬܪ̈ܐ ܕܣܿܓܝ ܚܣܝ̈ܢܢ ܗܘ̈ܝ. ܟܕ ܡܼܢ ܟܠܗܘܢ ܦܪ̈ܣܝܐ ܠܐ ܦܫܼܘ ܕܐܩܝܡܘ ܓܒܐ ܠܘܼܩܒܠ ܛܝܝ̈ܐܼ. ܐܠܐ ܐܢ ܗܼܘ ܝܙܕܓܪܕ ܡܠܟܐ: ܘܚܕ ܡܢ ܪ̈ܒܝ ܚܝܠܘܬ̈ܗ. ܕܫܡܗ ܗܘܪܡܝܙܕܢ ܡܕܝܐ: ܕܟܢܫ ܠܗ ܚܝܠܘ̈ܬܐ ܘܐܚܼܕ ܠܫܘܫ ܘܠܫܘܫܬܪ̈ܐ܀ ܗܕܐ ܕܝܢ ܫܘܫܬܪ̈ܐ ܣܓܝ ܪܘܝܚܐ ܒܝܬܒܗܿ. ܘܝܬܝܪ ܡܚܣܢܐ

Page 36

ܒܢܗܪ̈ܘܬܐ ܥܫܝ̈ܢܐ ܘܫܩܝ̈ܐ: ܕܐܝܟ ܦܪ̈ܩܝܢܐ ܡܼܢ ܟܠ ܓܒܪ ܟܪܝܟܝܢ ܠܗܿ. ܕܚܕ ܡܢܗܘܢ ܡܬܩܪܐ ܐܕܪܚܫܝܪܓܢ. ܥܠ ܫܡ ܐܕܪܚܫܝܪ ܗܿܘ ܕܗܼܘ ܚܦܪܗ. ܘܐܚܪܢܐ ܕܒܗܿ ܥܒܿܪ. ܘܡܬܩܪܐ ܫܡܝܪܡ. ܥܠ ܫܡ ܡܠܟܬܐ. ܘܐܚܪܢܐ ܕܪܝܓܢ ܥܠ ܫܡ ܕܪܝܘܫ. ܘܪܒܐ ܕܟܠܗܘܢ ܐܝܬܝܗܿ ܪܓܬܐ ܥܫܝܢܬܐ ܕܢܚܬܐ ܡܼܢ ܛܘܪ̈ܐ ܓܪ̈ܒܝܝܐ܀ ܗܝܕܝܢ ܣܠܩ ܥܠ ܗܘܪܡܝܙܕܢ ܡܕܝܐ: ܪܒܚܝܠܐ ܚܕ ܕܛܝܝ̈ܐ ܕܡܬܟܢܐ ܐܒܘ ܡܘܣܐ. ܗܿܘ ܕܒܢܼܐ ܒܨܪܐ ܠܡܘܬܒܗܘܢ ܕܛܝܝ̈ܐ. ܐܝܟܐ ܕܢܿܦܠ ܕܩܠܬ ܥܠ ܝܡܐ ܪܒܐ. ܘܣܝܡܐ ܒܝܬ ܫܝܢܐ ܠܚܘܪܒܐ. ܐܝܟ ܕܒܢܼܐ ܣܥܪܕ ܒܪ ܘܩܨܐܦ ܗܼܘ ܥܩܘܠܐ ܡܕܝܢܬܐ܆ ܡܘܬܒܐ ܐܚܪܢܐ ܠܗܘܢ ܠܛܝܝ̈ܐ. ܘܐܫܬܡܗܿ ܟܘܦܐ ܥܠ ܫܡ ܟܦܝܦܘܬܗ ܕܦܪܬܼ. ܟܕ ܕܝܢ ܣܠܩ ܐܒܘ ܡܘܣܐ ܠܘܩܒܠ ܗܘܪܡܝܙܕܢܼ. ܪܒܟ ܗܢܐ ܗܘܪܡܝܙܕܢ ܦܘܪ̈ܣܐܼ. ܕܟܐܡܬ ܢܫܼܿܠܐ ܐܢܘܢ ܡܼܢ ܩܪܒܐ ܕܥܡܗ: ܥܕ ܕܡܟܢܫ ܠܗ ܚܝܠܐ. ܘܫܠܼܚ ܠܗ ܠܐܒܘ ܡܘܣܐ. ܕܢܟܠܐ ܡܼܢ ܫܒܝܐ ܘܚܪܒܐܼ. ܘܢܫܕܪ ܠܗ ܡܕܐܬܐܼ ܟܡܐ ܕܡܪܡܝܢ ܥܠܘܗܝ. ܘܩܘܝܘ ܗܟܢ ܬܪ̈ܬܝܢ ܫܢܝ̈ܢ. ܘܗܝܕܝܢ ܒܝܕ ܬܘܟܠܢܗ ܕܗܘܪܡܝܙܕܢ ܕܥܠ ܫܘܪ̈ܐ ܚܒܠܗ ܠܫܝܢܐ ܕܒܝܢܬܗܘܢ. ܘܠܐܢ̈ܫܐ ܕܡܡܠܠܝܢ ܗܘܼܘ ܐܝܙܓܕܘܬܐ ܒܝܢܬܗܘܢ ܩܛܼܠ. ܕܚܕ ܡܢܗܘܢ ܐܝܬܘܗܝ ܗܘܼܐ ܓܝܘܪܓܝܣ ܐܦܣܩܘܦܐ ܕܐܘܠܝ. ܘܠܐܒܪܗܡ ܡܝܛܪܦܘܠܝܛܐ ܕܦܪܬܼ ܚܒܫܗ. ܘܫܕܪ ܚܝܠܘܬ̈ܐ ܣܓܝ̈ܐܐ ܥܠ ܛܝ̈ܝܐ ܘܚܪܒܘ ܐܢܘܢ ܛܝܝ̈ܐ ܠܟܠܗܘܢ. ܘܪܗܛܘ ܛܝ̈ܝܐ ܘܝܼܬܒܘ ܥܠ ܫܘܫ. ܘܒܝܘ̈ܡܬܐ ܙܥܘܪ̈ܐܼ ܟܒܫܘܗܿ. ܘܩܛܼܠܘ ܠܟܠܗܘܢ ܦܪ̈ܝܫܐ ܕܒܗܿ. ܘܠܒܝܬ ܕܒܗܿ ܕܡܬܩܪܐ ܒܝܬ ܡܪܝ ܕܢܝܐܝܠ ܐܚܼܕܘ. ܘܠܓܙܐ ܕܚܒܝܫ ܗܘܼܐ ܬܡܢܼ ܢܣܼܒܘ. ܗܿܘ ܕܢܛܝܪ ܗܘܼܐ ܒܦܘܩܕܢܐ ܕܡܠܟ̈ܐܼ ܡܼܢ ܝܘܡ̈ܝ ܕܪܝܘܫ ܘܟܘܪܫ. ܘܠܓܠܘܣܩܡܐ ܕܣܐܡܐ ܕܒܗ ܣܝܡܐ ܗܘܬܼ ܫܠܕܐ ܗܿܝ ܚܢܝܛܬܐ܇ ܕܡܼܢ ܣܓܝ̈ܐܐ ܡܬܐܡܪܐ ܗܘܬܼ

Page 37

ܕܕܢܝܐܝܠ ܐܝܬܝܗܿ܆ ܘܐܚܪ̈ܢܐ ܕܕܪܝܘܣ ܡܠܟܐܼ. ܬܒܼܪܘ ܘܫܩܼܠܘ. ܘܝܬܼܒܘ ܐܦ ܥܠ ܫܘܫܬܪ̈ܐ. ܘܬܪ̈ܬܝܢ ܫܢܝܗܢ ܐܬܟܬܫܘ ܕܢܐܚܕܘܢܗܿ܀ ܗܝܕܝܢ ܓܒܪܐ ܚܕ ܩܛܪܝܐ ܡܼܢ ܬܘܬܒ̈ܐ ܕܒܗܼܿ. ܐܬܚܒܪ ܥܡ ܓܒܪܐ ܚܕ ܕܐܝܬܘܗܝ ܗܘܼܐ ܒܝܬܗ ܥܠ ܫܘܪܐܼ. ܘܩܛܪܘ ܐܪܙܐ ܬܪܗܝܗܘܢ. ܘܢܦܼܩܘ ܠܘܬ ܛܝܝ̈ܐܼ ܘܐܡܼܪܘ ܠܗܘܢ. ܕܐܢ ܝܗܒܝܢ ܐܢܬܘܢ ܠܢ ܬܘܠܬܐ ܕܒܙܬܼܐ ܕܡܕܝܢܬܐܼ. ܡܥܠܝܢܢ ܠܟܘܢ ܠܡܕܝܢܬܐ. ܘܐܩܝܡܼܘ ܬܢܘܝ ܒܝܢܬܗܘܢ. ܘܚܦܼܪܘ ܚ̈ܠܠܐ ܡܼܢ ܠܓܘ ܬܚܝܬ ܫܘܪܐܼ. ܘܐܥܠܘ ܐܢܘܢ ܠܛܝܝ̈ܐ ܘܟܒܫܘܗܿ ܠܫܘܫܬܪ̈ܐ. ܘܐܫܦܼܥܘ ܒܗܿ ܕܡܐ ܐܝܟ ܡܝ̈ܐ. ܘܩܛܠܼܘ ܠܡܦܫܩܢܐ ܕܡܕܝܢܬܐ. ܘܠܐܦܝܣܩܘܦܐ ܕܗܘܪܡܝܙܕ ܐܪܕܫܝܪ ܥܡ ܫܪܟܐ ܕܐܣܟܘܠܝ̈ܐ ܩܫܝ̈ܫܐ ܘܡܫܡ̈ܫܢܐ: ܘܐܫܦܥܘ ܕܡܗܘܢ ܒܝܬ ܩܘܕܫܐ. ܘܠܗܘܪܡܝܙܕܢ ܐܚܕܘܗܝ ܟܕ ܚܝ܀

ܘܒܬܪܟܢ ܢܦܼܩ ܡܢܗܘܢ ܕܛܝܝ̈ܐ ܓܒܪܐ ܚܕ ܕܫܡܗ ܟܠܕ: ܘܐܙܠܼ ܠܡܥܪܒܐ ܘܠܒܼܟ ܐܬܪ̈ܘܬܐ ܘܡܕܝ̈ܢܬܐܼ ܥܕܡܐ ܠܥܪܒ. ܘܫܡܼܥ ܗܪܩܠܐ ܡܠܟܐ ܕܪ̈ܗܘܡܝܐܼ. ܘܫܕܪ ܥܠܝܗܘܢ ܚܝܠܐ ܣܓܝܐܐ. ܕܪܫܗܘܢ ܫܡܗ ܗܘܼܐ ܣܩܝܠܪܐ. ܘܙܟܘ ܐܢܘܢ ܛܝܝ̈ܐ. ܘܚܪܒܘ ܝܬܝܪ ܡܼܢ ܡܐܐ ܐܠܦ̈ܐ ܡܼܢ ܪ̈ܗܘܡܝܐ. ܠܪܫܗܘܢ ܩܛܠܘ. ܘܐܦ ܠܝܫܘܥܕܕ ܐܦܝܣܩܘܦܐ ܕܚܝܪܬܐ܆ ܕܐܝܬܘܗܝ ܬܡܿܢ ܠܘܬ ܥܒܕ ܡܫܝܚ. ܕܥܿܒܕ ܗܘܐ ܐܝܙܓܕܘܬܐ ܒܝܬ ܛܝܝ̈ܐ ܠܪ̈ܗܘܡܝܐܼ ܩܛܠܘ ܘܐܫܬܠܛܘ ܛܝܝ̈ܐ ܒܟܠܗܘܢ ܐܬܪ̈ܘܬܐ ܕܣܘܪܝܐ ܘܕܦܠܣ̈ܛܝܢܐܼ. ܘܨܒܘ ܕܢܥܠܘܼܢ ܐܦ ܥܠ ܡܨܪ̈ܝܐ. ܠܐ ܕܝܢ ܐܫܟܚܼܘ. ܒܕܡܬܢܛܪ ܗܘܼܐ ܬܚܘܡܐ ܡܼܢ ܦܛܪܝܪܟܐ ܕܐܠܟܣܢܕܪܝܐܼ. ܒܚܝܠܐ ܘܥܘܫܢܐ ܣܓܝܐܐ. ܘܐܦ ܠܡܥ̈ܠܢܐ ܘܡܦܩ̈ܢܐ ܕܐܬܪܐܼ. ܣܟܼܪ. ܘܒܢܼܐ ܫܘܪ̈ܐ ܥܠ ܣܦܬܗ ܕܢܝܠܘܣ. ܒܟܠܗ ܐܬܪܐ. ܘܠܡܚܣܢ ܒܪܡܘܬܗܘܢ ܐܫܟܚܘ ܕܢܥܠܘܢ ܛܝܝ̈ܐ. ܘܢܐܚܕܘܢ ܐܪܥ ܕܡܨܪܝܢ ܘܬܐܒܐܝܣ ܘܐܦܪܝܩܝܐ܀ ܘܗܪܩܠܐ ܡܠܟܐ ܡܼܢ

Page 38

ܥܩܬܐܼ ܕܐܡܠܟܬܼ ܥܠܘܗܝ ܥܠ ܬܒܪܐ ܕܪ̈ܗܘܡܝܐܼ. ܣܠܡ ܠܡܕܝܢܬܼ ܡܠܟܘܬܗ ܘܐܬܟܪܗܿ ܘܡܝܬ. ܐܡܠܟ ܕܝܢ ܥܡ ܒܪܗ ܥܣܪܝܢ ܘܬܡ̈ܢܐ ܫܢܝ̈ܢ܀

ܙܟܘܬܐ ܕܝܢ ܕܒܢ̈ܝ ܐܝܣܡܥܝܠ: ܕܚܣܢܘ ܘܫܥܒܕܘ ܠܗܠܝܢ ܬܪ̈ܬܝܢ ܡܠܟܘ̈ܢ ܚܣܝ̈ܢܢ܆ ܡܼܢ ܐܠܗܐ ܗܘܼܬ. ܒܪܡ ܥܠ ܩܘܣܛܢܛܝܢܘܦܘܠܝܣܼ ܠܐ ܐܫܠܛ ܐܢܘܢ ܐܠܗܐ ܥܕܟܝܠ. ܡܟܝܠ ܕܝܠܗ ܐܝܬܝܗܿ ܙܟܘܬܐ܀

ܥܠ ܩܘܒܬܗ ܕܝܢ ܕܐܒܪܗܡ ܕܡܿܢܐ ܐܝܬܝܗܿ ܠܐ ܐܫܟܚܢܢ. ܐܠܐ ܡܛܠ ܕܡܫܪܬܚ ܗܘܼܐ ܒܩܢܝܢܐ ܛܘܒܢܐ ܐܒܪܗܡ. ܘܐܦ ܕܨܒܐ ܕܢܬܪܚܩ ܡܼܢ ܚܣܡܐ ܕܟܢܝܥܢܝ̈ܐܼ. ܓܒܐ ܠܗ ܕܒܕܘܟ̈ܝܬܐ ܪ̈ܚܝܩܬܐ ܘܪ̈ܘܝܚܬܐ ܕܡܕܒܪܐ ܢܥܡܪ. ܘܐܝܟ ܡܿܢ ܕܒܡܫ̈ܟܢܐ ܥܡܿܪ ܗܘܐ: ܐܝܟ ܕܠܣܓܕܬܐ ܕܐܠܗܐ ܘܩܘܪܒܢܐ ܕܕܒܚ̈ܐܼ. ܒܢܼܐ ܕܘܟܬܐ ܗܿܝ. ܘܡܼܢ ܗܿܝ ܐܝܕܐ ܕܗܘܼܬܼ. ܢܣܒܬܼ ܐܦ ܫܘܡܗܐ ܗܢܐ ܕܗܫܐ. ܒܕܥܡ ܝܘܒ̈ܠܐ ܕܛܘܗܡܐ ܡܬܢܛܪ ܗܘܼܐ ܐܦ ܥܘܗܕܢܐ ܕܕܘܟܬܐ. ܘܠܘ ܚܕܬܐ ܗܼܝ ܠܗܘܢ ܠܛܝܝ̈ܐ ܕܢܣܓܕܘܢ ܬܡܢ܆ ܐܠܐ ܡܼܢ ܩܕܝܡܼ ܘܡܢ ܪܘܡܐ ܕܝܘܡܬ̈ܗܘܢ ܐܝܟ ܐܝܠܝܢ ܕܦܪܥܝܢ ܐܝܩܪܐ ܠܐܒܐ ܕܪܫ ܐܘܡܬܗܘܢ܀ ܘܐܦ ܚܨܘܪ ܗܿܝ ܕܪܫ ܡܠܟܘ̈ܬܐ ܡܫܡܗܿ ܠܗܿ ܟܬܒܐ ܕܛܝܝ̈ܐ ܐܝܬܝܗܿ. ܘܡܕܝܢܐܼ ܥܠ ܫܡ ܡܕܝܢ ܒܪܗ ܪܒܝܥܝܐ ܕܐܒܪܗܡ ܕܡܼܢ ܩܢܛܘܪܐ ܐܬܟܢܝܬܼ. ܗܕܐ ܕܐܦ ܝܬܪܝܒ ܡܬܩܪܝܐ. ܘܕܘܡܬ ܓܢܕܠ. ܘܐܬܪܐ ܕܗܓܪ̈ܝܐ. ܕܡܫܪܬܚ ܒܡܝ̈ܐ ܘܒܕܩ̈ܠܐ ܘܒܢܝ̈ܢܐ ܚܣܝ̈ܢܐ. ܒܗܢܐ ܛܟܣܐ ܡܫܪܬܚ ܐܦ ܐܬܪܐ ܕܚܛܐ: ܗܿܝ ܕܣܝܡܐ ܥܠ ܝܕ ܝܡܐ ܒܫܒܒܘܬܐ ܕܓܙܪ̈ܬܐ ܕܩܛܪܗܝܐ ܣܒܼܝܣ ܕܝܢ ܐܦ ܗܼܘ ܒܢܨܒ̈ܬܐ ܡܫܚܠܦ̈ܬܐ. ܠܗܢܐ ܕܝܢ ܕܡܿܐ ܐܦ ܐܬܪܐ ܕܡܙܘܢ܇ ܗܿܘ ܕܐܦ ܗܼܘ ܥܠ ܝܕ ܝܡܐ ܣܝܡ. ܘܐܚܝܕ ܐܬܐ ܝܬܝܪ ܡܢ ܡܐܐ ܦܪ̈ܣܚܐ. ܘܐܬܪܐ ܕܝܡܡܐ ܕܣܝܡ ܒܡܨܥܬܗ ܕܡܕܒܪܐ ܘܐܬܪܐ ܕܛܘܦ ܘܚܝܪܬܐ

Page 39

ܡܕܝܢܬܐ ܕܐܬܬܘܬܒܬ ܡܼܢ ܡܘܢܕܪ ܡܠܟܐ ܕܡܼܬܩܪܐ ܗܘܼܐ ܓܢܒܪܐ. ܘܐܝܬܘܗܝ ܗܘܐ ܕܫܬܐ ܡܼܢ ܕܫܪܝܘ ܡܠܟ̈ܐ ܐܝܫܡ̈ܥܠܝܐ܀

ܫܠܡ ܩܠܝܠ ܡܘܕܥܢܘ̈ܬܐ

ܡܢ ܩܠܣܣܛܝܩܐ܀


